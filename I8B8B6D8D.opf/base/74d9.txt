#/ /e waM pa'i gdan rabs rin chen phreng mdzes kyi kha skong rtogs brjod byin rlabs 'dod dgu'i dpal ster zhes bya ba bzhugs//

/ /na mo gu ru bhaTTa ra ka dharma swa mi puNya shri wanbha dA ya/ dpal ldan rigs brgya'i gtso bo rdo rje 'chang / /tha mal gdul bya'i snang ngor drin cen rje/ /zab rgyas dam
chos bdud rtsis bdag sogs brgyud/ /smin mdzad bla ma'i zhabs kyi padmor 'dud/ /'jig rten mgon po mar me mdzad bzang pos/ /snyigs dus 'gro la phan bde'i sgo 'phar brgya/
/'byed phyir slar yang mkhas dang grub pa'i gtso/ /sangs rgyas phun tshogs zhes sprul gtsug na rgyal/ /des gsungs gdan rabs rtogs brjod nor phreng gi/ /gral du phal tshig
mching bus mdzes min kyang / /dad pa'i rgya mtsho bsrubs pa las byung ba'i/ /kha skong sgrig 'dir mkhas rnams dges par mdzod/ /ces mchod par brjod nas/ 'dir gsung ngag
lam 'bras bla ma brgyud pa'i rnam thar gdan rabs

nor bu'i phreng ba ces bya ba/ 'jam pa'i dbyangs sangs rgyas phun tshogs kyis mdzad pa'i 'phros kyi kha skong las/ gdan rabs nyer lnga pa 'jam mgon sangs rgyas phun tshogs
nyid kyi sku tshe stod kyi rnam thar gsung 'phro dang / nyer bdun pa shes bya'i rnam thar gyi 'phro nas bzung gdan rabs rim byon gyi rnam thar mdo tsam 'dri bar bya'o/ /de
la dgos pa ci yod ce na/ dgos pa dpag tu med pa yod de/ gsung ngag rgyun du 'chad pa la bla ma tshad ma'i skabs su/ brgyud pa bar ma chad pa'i rnam thar gyis slob ma rnams
mos gus bskyed dgos par ma zad/ rdo rje 'chang gi ngo bor rtsa brgyud kyi bla ma dam pa rnams mchod cing rtogs pa brjod pa la bsod nams dpag tu med pa thob par shes nas
lhag bsam bskyed par bya ba'i phyir te/ gsang ba 'dus pa las/ mchod pa thams cad spangs nas ni/

bla ma mchod pa yang dag brtsams/ /de mnyes pas ni kun mkhyen gyi/ /go 'phang mchog nyid thob par 'gyur/ /zhes dang / he badzra las/ gzhan gyis brjod min lhan cig skyes/ /gang
du yang ni mi rnyed de/ /bla ma'i dus thabs bsten pa dang / /bdag gi bsod nams las shes bya/ /zhes dang / gang gi rnal 'byor ma kun spyod sogs rgyud 'ga' zhig la snang
/ dha ri ka pas mdzad/ drin gyis bde chen nyid/ /skad cig nyid la 'char ba gang / /bla ma rin chen lta bu'i sku/ /rdo rje can zhabs pad la 'dud/ /ces dang / ba tsha chu
klung gi mdo las/ lnga brgya tha mar gyur pa na/ /nga nyid slob dpon gzugs kyi ni/ /zhes sogs dpag tu med par gsungs pa'i lung la brten nas/ /bdag cag la zab chos ston pa'i
rtsa brgyud kyi bla ma rnams/ /rdo rje 'chang dang dbyer med pa'i dad pa dang mos gus skyes shing / /lhag par rang la bka' drin dpag tu med par che ba'i yon tan snying
nas dran pa'i dbang gis gdan rabs phyi ma rnams kyis rnam thar kha skong mdor bsdus pa'i tshul gyis ci rigs par 'dri bar bya'o/ /de la thog mar mkhan chen 'jam pa'i dbyangs
sangs rgyas phun tshogs zhes mtshan brjod par dka' ba'i bla ma dam pa de nyid 'khrungs yul ni/ stod phyogs mnga' ris kre'i 'brog gseb tu yab gnam ru g.yung drung skyabs
dang / yum 'a pha mo bu 'dren zhes pa gnyis kyi sras su sa mo glang gi lor sku bltams/ de 'phral rang nyid kyi zhang pos/ rdzong

chung pa phrin las phun tshogs kyi drung du byon nas/ phas mi 'dod pa'i bu bdag med cig btsas 'dug pa/ de la ming zhig zhu zhus pas/ de nyid kyis ming la bdag med gyis gsungs
nas mtshan bdag med du gsol/ /sku na chung ngu'i dus skye ba sngon ma thugs la mnga' zhing zhal nas ma Ni gsungs pa sogs byis pa'i spyod pa spangs te chos 'chad pa sogs
ngo mtshar ba'i spyod pa mang du mnga' zhing / dgung lo brgyad par 'char ston phrin las phun tshogs kyis bka' bsgo dang byin rlabs mdzad de/ bar chad bsal zhing legs tshogs
kyi rten 'brel bsgrigs/ /dgung lo bcu gsum la grub chen sangs rgyas lhun grub la gtsug phud phul nas dge bsnyen gyi sdom pa zhus pas mtshan sangs rgyas phun tshogs zhes
gsol zhing / gnyags ston rdo rje phun tshogs la ka smad bslabs nas brtsams yi ge 'dri klog thams cad brda bstan pa tsam gyis mkhyen/ ngor gyi bya ja chos spyod nas bzung
/ rgyud chung bzhi man ngag rnam bshad sogs gzhung phal cher dka' tshegs med par mthar phyin pa mdzad/ de skabs kyang dbyar nya bsrungs sogs dge ba kho na spel bar mdzad
do/ /dgung lo bcu drug gi thog mkhas btsun kun dga' legs pa las rab tu byung / bka' chos kyang mang du gsan/ nyer gcig pa sa mo bya lor grub thob sko phrug pa kun dga'
lhun grub dang mjal nas/ dpon slob gnyis kas 'brog pa zhig gi bla ma mdzad

pas des 'bri gcig dang gser phul bas grub thob kyis bdag 'dzin ma gnang / rje 'di nyid kyi sbyin bdag gis 'bri de mi gzhan zhig dang bong bu dang brjes nas/ grub thob la grwa
sar khrid pa'i mgo 'dren zhus pas/ thugs mnyes nas ngor du skyel bar zhal gyi bzhes so/ /de'i tshe yum ni bu dang 'bral ba'i mya ngan gyis non par gyur kyang chos la 'gro
bar gnang zhing / zhang pos e waM thar rtser sbyor gtod kyi zhu yig mdzad de/ bong bu de la chos brgyags bkal nas grub thob dpon slob 'khor bcas rim par byon te/ gdan
sa chen pos gtsos bla ma dang gnas chen rnams mjal/ lam bar rnams su'ang chos 'byung dang rnam thar gyi rigs sogs la nyan bshad kho na mdzad cing byon pas lo de'i hor zla
bcu pa'i tshes bcu'i nyin e waM chos ldan du thog mar phebs skabs bla brang nas rgyud rnga rdung ba dang thug pas rten 'brel shin tu legs par gyur to/ /snga phyir yang
mkhas btsun du ma la bsten nas mdo sngags phal po che'i lag len phra mo tshun chad legs par bslabs shing / sgra snyan ngag sdeb sbyor/ mngon brjod zlos gar sogs rig gnas
tha dag la sbyangs shing mthar phyin par mdzad pas 'gran zla bral ba'i mkhas pa chen por yongs la grags par gyur zhing / de nas 'jam mgon dpal mchog rgyal mtshan pas mkhan
po mdzad/ 'jam dbyangs nam mkha' dpal bzang pas las slob ste/ dge 'dun grangs tshang pa'i dbus su rab tu byung ba dang

bsnyen par rdzogs par mdzad cing / gzhan yang mkhan slob de rnams dang / ngag dbang bsod nams rgyal mtshan/ mtshungs med dam chos bsam 'grub sogs mkhas grub mang po la zab
cing rgya che ba'i dam pa'i chos gsan pa'i tshul ni gsan yig chen mo logs su bzhugs par shes so/ /khyad par yi dam chos skyong du ma'i bsnyen sgrub mthar phyin par mdzad/
bar skabs su gtsang dbus kun gyi gnas gzigs mchod 'bul sogs gnang bar phebs/ nyer lnga pa chu mo glang gi lor thar pa rtse'i bka' phebs dang lan gyi sgo nas/ rga stod gdong
sprad bsam gling sgar du 'bul sdud la phebs te/ bshad sgrub spel mas phrin las rgya che'i sgo nas 'bul skyel lan bcu gcig gnang zhing stag lo bar bzhugs/ de nas gdan
sa shes bya bzang po la phul nas bsnyen sgrub kho na la chig sgril gnang ste bzhugs pas/ lo der e waM nas spyan 'dren pa'i pho nya dang mchod yon gyi bka' shog phebs par
brten/ de 'phral yar byon te rim gyis dbus su phebs/ lha sar mchod yon mjal kha dang / thon 'jags sogs legs par grub nas rim par byon te/ ngor gyi la chung khar phebs pa
dang tshogs dung gi sgra sgrogs pa dang dus mnyam pa sogs rten 'brel dpag med du 'grigs/ lo de'i hor zla bcu gcig pa'i tshes nyer gnyis la rdo rje 'chang chen po'i chos khrir
byon nas/ gsung ngag lam 'bras sogs

zab cing rgya che ba'i chos kyi char pa phab/ khyad par so so thar pa'i sdom pa snga phyir stsal ba bgrang ba las 'das pa/ gzhan yang byang chub sems dpa'i sems bskyed lugs
gsum/ rdo rje theg pa'i dbang bskur/ zab khrid/ rjes gnang / lung man ngag sogs bsam gyis mi khyab pa'i chos kyi 'khor lo bskor nas/ skal ldan gyi gdul bya rnams rjes su
bzung ba mdzad pa'i tshe/ gangs can gyi mgon po dpal sa skya pa chen po'i gdan sa gong 'og gi zhabs drung rnams kyis gtsos/ gtsang dbus kyi grub mtha' ris su ma chad pa'i
mkhan slob dge ba'i bshes gnyen grags che ba phal mo che rnams dang / gzhan yang dam pa de nyid kyi zhabs pad gtsug gis len pa'i sa skyong chos kyi rgyal po du ma sogs
mkhas grub kyi slob ma yongs su grags pa dang ma grags pa bgrang ba las 'das so/ /rtsod pa'i sgo nas pha rol gyi rgol ba rnams nga rgyal dang dregs pa bcom nas rje nyid kyi
zhabs rdul spyi bos len pa dpag tu med pa byung zhing / rtsod chos lung rigs bzang pos 'thad sgrub kyi bstan bcos dang / mkhas btsun mang pos rang rang gi thugs bzhed
ltar 'khrul pa sel ba'i dris lan dpag med/ so so'i gzhung dang mthun par bka' dang bstan bcos kyi dgongs pa phyin ci ma log pa de 'di ltar ro zhes legs par bkral nas gnang
ba yang mtha' yas so/ /gzhan yang grags che'i bu slob rnams kyis bskul ba dang / khyad par du

dgongs nas gsungs pa'i bstan bcos kyang dpag tu med cing / slob ma'i tshogs rnams kyis phyogs gcig tu bsdus pa'ang yid bzhin gyi nor bu rin po che lta bu'i bka' 'bum puu sti
bzhi tsam bzhugs so/ /de ltar lugs gnyis kyi mdzad pa rgya chen pos bla brang skyongs shing / sbrul lor shar chen chos kyi rgyal po sangs rgyas bstan 'dzin rgyal tshab
tu bkod nas/ rje nyid e waM gzims phug khang du zur bzhugs gnang / gdan sa chen po rtse gdong / dbus phyogs rnams su'ang byon te bshad sgrub kyi phrin las rgya cher mdzad
cing bzhugs skabs/ sde dge sa skyong bla ma tshe dbang rdo rjes/ rgyal dbang mchod yon gyi bka' shog dang bcas pheb dgos par gsol ba btab pas/ byon par yang zhal bzhes te/
sa skyar phebs nas rgyu mtshan zhus pas/ bdag chen kun dga' bkra shis pa'i gsung gis/ sa ngor rnams su bzhugs nas bshad sgrub gnang na bstan phan che bar 'byung gsung
zhing phebs pa la thugs dges pa mi gnang kyang / sde dge bla mas/ bstan pa dpang du btsugs pa'i sgo nas nan cher zhus pas zhal bzhes grub zin par brten mdzad thabs dka' rung
rim gyis phebs par thag chod do/ /de ltar phebs pa'i gtam de kun gyis thos nas gtsang dbus kyi bla ma dge ba'i bshes gnyen/ mi chen sogs du ma yang chos zhu bar ngor
du 'dus pa rnams dang / shar chen blo gros grags pa sogs gzhir bzhugs rnams la sngon

gyi chos 'phro dang / gzhan yang gang la gang dgos pa'i dam pa'i chos kyi dga' ston dpag tu med pa stsal/ bar skabs mgon khang rnams su bstan pa rgyas pa'i phrin bcol yang
dag par mdzad de/ yos lo zla ba drug pa'i nang du mdo khams su chibs sgyur gnang nas/ lha sa gtsos lam bar gyi gnas chen rnams su gnas gzigs mdzad cing phebs/ 'bras spungs
dga' ldan pho brang du rgyal dbang mchod yon zhal mjal bas thugs rjes rjes su skyong ba'i bdag rkyen rgya cher stsal/ de nas rim gyis byang lam brgyud de thog mar rga stod
du phebs/ lam bar rnams su phrin las rgya che ba'i dbang gis yun ring bas phebs bsu sngon rjes mang du glebs par brten/ myur du byon nas rgyal khab chen po lhun grub
steng dang nye bar bla dpon rnams kyis gtsos ser skya kun gyis bsu ba ser phreng dpag tu med pas spyan drangs te pho brang chen por phebs/ mchod yon zhal mjal bas thugs yid
gcig tu 'dres/ sa skyong chen pos gtsos mnga' zhabs kun dang / khams stod smad thams cad nas dad mos kyis 'bul nod bsam gyis mi khyab pa byung ba kun de phyogs kyi sa
dge kar 'brug rnying ma/ mdor na bon sogs ris su ma chad pa'i dgon sde tha dag la mang 'gyed sogs bsnyen bkur rgya cher mdzad cing / lhag par 'brug lor dpal ldan shes rab
dang / lug lor shes rab lhun grub ste khong gnyis 'bul skyel la btang nas/ sa ngor rtse gsum sogs

gtsang dbus kyi dgon sde phal che ba'i bla slob gra rigs kun la mang ja grwa 'gyed sogs dpag tu med pa dang / sa skya lha khang du gser gyi rgyal mtshan cha/ ngor bla brang
du gser zangs kyi rgyal mtshan cha 'dzugs pa sogs mdzad do/ /de yang 'bul skyel dang po'i dus nyid kyi phyag rdzas gzims phug khang na yod pa rnams bla brang du rje nyid
kyis dus ja'i rten du sbyor 'jags dang / rten gsum rnams zhing khams rgya mtshor bzhugs su gsol lo/ /de skabs sde dger sa skyong bla mas thub bstan mkhan chen bzang po rgyal
mtshan spyan drangs nas rje 'di pa dang thugs yid gcig 'dres kyis/ bka' chos phar gsan tshur gsan dpag med gnang / de nyid zhing du phebs nas gdung mchod sogs rje 'di
pas mdzad/ rje 'di nyid sngon du sprel lor bsnyung gzhi byung ba nas bzung sku rim spangs dag sogs snga phyir phyogs ris med pa'i dge 'dun la phul ba blos zin pa tsam don
'bru thog tu phab nas bsdams par/ 'bru khal bye bar longs pa byung zhing / blos ma zin pa yang bsam las 'das so/ /gzhan yang rnam rgyal stong mchod du ma/ kun rig khri
tshar du ma/ ma Ni zhal nas bgrangs pa rang dung gcig dang / yon gnang nas gzhan 'dren du bcug pa sogs bsdoms na dung phyur nyi shu lhag tsam dang / brgyad stong pa zhal
nas gsungs pa dang klog tu bcug pa bcas brgya phrag du ma dang / mtshan brjod 'bum ther/ siddhi dung / zab

mdo/ smon lam rnam lnga bcas bye ba phyed gnyis re/ gzhan yang mar me/ gser chab/ dar 'phan/ bla re sogs mchod rdzas phul ba bgrang ba las 'das so/ /mdor na dngos rdzas dar
kha gang longs pa yan chad la'ang bdag 'dzin gyi dri ma gtan nas spangs par brten/ chos phyogs kho nar gtong ba ma gtogs chud zos su khab skud tsam yang gtong bar ma mdzad
cing / bla brang 'di kho na la sbyor 'jags gnang ba'ang brjod par mi nus so/ /bar skabs su mdo khams stod smad rnams kyi dgon khag phal cher nyams chags che bar byung
kyang / rgyal sras byang chub sems dpa' 'di nyid kyi thugs bskyed rmad du byung ba'i bka'/ sa skyong khu dbon gyi snyan du dengs pa tsam gyis bstan pa shin tu dar shing rgyas
pa'i las bsgrub pa dang / bstan pa'i sbyin bdag chos kyi rgyal po khu dbon gyis lhun grub steng gi gtsug lag khang chen pos gtsos/ dgon sde che phra thams cad du gtsug
lag khang re re dang / gzhan yang lha khang brgya phrag du mar sku gsung thugs rten bgrang las 'das pa bzhengs shing / de dag gi spyan sngar mchod rdzas tshar du dngar
ba dpag tu med pa dang / 'phags pa brgyad stong pa'i glegs bam sum sgrig par du 'khod pa la dkar chag bsngags brjod rtsom pa gnang ba dang / rgyal ba'i bka' 'gyur gyi par
bsgrub dgos tshul yang rje nyid kyis bka' gnang zhing / kun dga' chos 'phel gyis kyang bskul

nas/ sa skyong chen pos mkhan chen rnam gnyis kyi dgongs bzhed ltar/ thugs su g.yar dam gyis phyis su rgyal ba'i bka' 'gyur ro 'tshal sogs ngo mtshar ba'i par du ma bsgrubs
par mdzad do/ /gzhan yang dge 'dun gyi sde spel ba yang sde dge'i mnga' zhabs kyi grub mtha' so so'i/ dgon sde rnams su sngar bcu phrag kha yar tsam 'tshogs pa'i sar/ deng
sang stong phrag dang / lnga brgya phrag dang / nyung ba rnams su'ang brgya phrag lhag tsam 'tshogs par 'gyur zhing / de dag so sor la chos gzhi dang / 'bul ba sogs rgya
che ba'i bsnyen bkur zhus na/ skabs rnams su dbang lung khrid gsum gyi rigs rgya che ba so sor 'dod pa tshul bzhin du bskangs pa dang / rab tu byung ba stong du nye bar
bsgrubs/ rang lugs kyi dgon sde rnams su/ bde kye gsang gsum sogs ngor lugs dkyil 'khor bdun du grags pa dang / mkha' 'gro rgya mtsho gtsos rgyud sde chen po rnams kyi
sgrub mchod du ma/ spyod 'jug /'phags pa sdud pa/ sdom gsum rab dbye sogs mdo rgyud mang po'i zhal 'don/ nor bu'i phreng ba la sogs pa'i chos spyod mang po gsar du 'dzugs
pa dang / sngar yod spel mar mdzad do/ /gzhan lugs rnams la yang gang la gang 'os kyi sgrub mchod rang blo dang 'tshams pa mang du btsugs nas mi nyams par dar rgyas su mdzad/
dge 'dun de dag gi sgrig lam la ched du

dgongs nas gsungs pa'i bca' yig lhag bsam rab dkar gyi dgongs don ltar/ smin byed ma thob par cho ga la mi 'jug pa sogs phyag len rnam par dag pa mdzad de/ sha chang sogs log
'tsho'i bsnyen bkur gyi rgyun bcad nas/ gtsang khrims yang dag par gnang ba deng sang sde dge'i phyogs su sangs rgyas kyi bstan pa dar zhing rgyas par gyur to zhes kun
gyis bla na bsngags pa 'di/ rje yab sras rnams kyi bka' drin las byung bar shes par bya'o/ /de ltar mkhas pa'i bya ba 'chad rtsod rtsom gsum gyi sgo nas gangs can gyi ljongs
su rgyal ba'i bstan pa nyin mo ltar ches gsal bar mdzad do// //gzhan yang thos bsam bsgom gsum gyis sgo nas mkhas btsun bzang gsum gyi yon tan dpag tu med pa mnga' ba'i
tshul ni/ rgyal ba yin kyang bskal par brjod kyang rdzogs par mi nus na/ bdag cag gis lta ga la zhig /'on kyang rgya mtsho las ni chu thigs tsam zhig gus pa'i sgo nas
brjod par bya ste/ dam pa 'di nyid ni gzhi tshul khrims la gnas pas/ rtsa bzhi sha chang sogs nyes bcas phra mos kyang ma gos shing tshul khrims kyi dri bsung mngar pos
rgyang ring po'i bar khyab cing / grub mtha' ris med kyi bla ma dang / dge bshes su gtogs pa tha dag la mos gus dang / chos gsan pa dang chos tshigs bzhi'i phyir du'ang sku
srog 'dor nus pa'i blo stobs sogs rgyas sras kyi spyod pa kho na mnga' zhing / gsan pa'i gzhung tha dag la sgro 'dogs ma

lus par legs par bcad/ snga phyir rgyal ba'i bka' dang bstan bcos sogs pu sti lnga brgya lhag tsam spyan sngar bstar ba'i tshig don thams cad phyin ci ma log par thugs la chud
par mdzad pas/ yongs rdzogs bstan pa'i mnga' bdag chen por gyur to/ /sgom pa nyams su blang ba'i tshul ni/ rgyun du kye rdo rje/ rdo rje bdag med ma'i bskyed rdzogs kyi
bzlas bsgom/ bla ma rin 'byung / bir srung phyi nang / lam zab bla ma'i rnal 'byor phyi nang / uryan bla ma'i rnal 'byor sogs bla ma'i rnal 'byor du ma/ mkha' spyod ma
rdo rje 'jigs byed/ dmar po skor gsum/ bde mchog lu nag dril gsum/ 'jam dbyangs dkar ser/ smra seng / dbyangs can ma/ tshe dpag med dkar dmar/ tshe dpag zhag bdun ma/ sgrol
ma dkar ljang / spyan ras gzigs phyag bzhi pa/ bcu gcig zhal/ 'jam dpal nag po/ /nor rgyun ma/ mgon po brag rdzong ma phyi nang yang gsang bcas/ zhal bzhi'i tshe sgrub
sogs sgrub thabs du ma dang / o rgyan bla ma'i rnal 'byor zhi drag /gzhan yang yi dam chos skyong rnams la mchod gtor bskang bshags kyi rim pa/ 'jam sdud smon gsum/ nor
bu'i phreng ba sogs chos spyod gtor ma'i rim pa dpag tu med pa/ za byed mkha' 'gro'i sbyin sreg /sAtstsha/ phyag dang bskor ba sogs thugs dam kho nas nyin mtshan dus 'da'
bar

mdzad do/ /gzhan yang / dpal kye rdo rje/ 'khor lo bde mchog lo nag dril gsum gyi gzhi'i bsnyen pa sbyin sreg bcas/ na ro mkha' spyod kyi bsnyen pa 'bru 'bum dang bzhi 'bum/
rig byed ma/ mgon dkar/ rdo rje 'jigs byed/ las gshin/ gur gyi mgon po brag rdzong ma/ lha dgu gsang khrid ltar lcam dral bka' sdod ltar gyi bsnyen pa/ 'byung 'dul/ mi
g.yo ba/ 'jam dbyangs dmar ser/ 'jam dbyangs dkar po/ /dbyangs can dkar mo/ /smra ba'i seng ge'i ril bu sgrub pa dang bcas/ /spyan ras gzigs bcu gcig zhal dang phyag bzhi
pa/ kun rig /'chi bdag 'joms pa/ tshe dpag med lha dgu /grub rgyal lugs/ zhag bdun ma/ sgrol ma dkar mo/ sgrol ma dmar mo/ lha mo te nu/ mi 'khrugs pa/ rnam 'joms pa ri
lugs la sogs pa/ yi dam dpag tu med pa'i bsnyen sgrub sbyin sreg dang bcas mthar phyin par mdzad cing / mdun bskyed la brten pa'i kye rdo rje'i dkyil 'khor chen po sgrub
mchod bdag 'jug blang ba brgya phrag sogs dang / yum gyi don du kun rig gi sgrub mchod brgya phrag du ma dang / zhal nas gsungs pa rang mtshan brjod khri phrag smon lam 'bum
phrag lhag tsam/ ma Ni dung phyur gnyis gsungs pa sogs brjod kyis mi lang zhing zhib pa rnam thar rgyas par shes so/ /rje bla ma 'di sku na chung ngu'i dus nas sngon
gyi las 'phro

sad pas/ 'khor ba la zhen chags dang bral ba'i dbang gis/ mi 'dod zhen can dang / chos dang gang zag la skur pa 'debs pa'i sdig pa can gzigs pa'am gsan pa tsam gyis/ phyag
gis spyan dang snyan bkab nas spyan chab bsil zhing de dag la byams snying rje dpag tu med pa skyes nas ngan song las ldog pa'i thabs gzungs sngags zab mo du ma dang ma Ni
sogs 'dren par mdzad/ sa phyogs gang du bla ma tshad ldan byon bzhugs dang / chos nyan bshad mdzad pa/ rten gsum bzhengs pa/ gang zag chos la 'dun pa sogs rnam dkar dge
ba'i las gzigs pa'am gsan pa tsam gyis/ phyag thal mo sbyar nas rang re'ang skye ba kun tu mdzad spyod de lta bu'i rjes su slob par shog cig gsungs nas smon lam yang yang
mdzad/ chos 'chad nyan sogs kyi dus rgyal sras byang chub sems dpa'i mdzad spyod/ rje bla ma gong ma'i mdzad ba rnam thar khyad par can mthong ngam thugs la dran pa'am/
gsan pa tsam gyis dad pa'i gdung shugs drag pos phyag thal mo sbyar nas spyan chab rang dbang med par bsil/ de bzhin du khams gsum 'khor ba'i sdug bsngal/ 'chi ba mi rtag
pa/ las rgyu 'bras kyi nyes dmigs sogs gzhan la gsungs pa'am dran pa tsam la'ang spyan chab 'chor/ gzhan shi ba gsan pa'am nye skor du shi ba'i ro dang rus pa gos sogs
gzigs pa tsam gyis spyan chab kho na mdzad/

khyad par sdig spyod kyi rgyal po/ shen pa/ rngon pa/ log lta can dang / dbul phongs dang / nad pa/ mgon med pa'i mi dang sems can srin bu yan chad la byams snying rje shin
tu che ba gnang zhing de dag gi sdig pa sbyong pa'i thabs du ma dang / rus pa mang po gcig tu bsdus nas sbyin sreg dang sA tstsha gdab pa sogs gnang / ston dus 'bu srin
mang po shi ba rnams kyi don du mi 'khrugs pa'i cho ga mdzad/ gzhan yang ri rgya/ klung rgya sogs gnang sbyin dang thabs sna tshogs kyis sgo nas sdom par mdzad pa'i dge rgyun
rnams ma chad par da lta yang khams phyogs phal cher na snang ngo / /gzhan yang sku rnam par dag pas srin bu sogs nyes skyon mi mnga' zhing / gsung rnam par dag pas
chos kyi tshig don la 'khrul pa med par gdul bya rnams kyi rna bar snyan cing 'jebs pa tshangs pa'i dbyangs su lhang lhang ston pa las 'chal pa'i dri ma mi mnga' zhing /
thugs rnam par dag pas ji lta ji snyed mkhyen cing yi dam gyi lha du ma'i zhal gzigs lung bstan pa sogs gsang ba'i rnam par logs na bzhugs par shes shing / chags thogs med
pa'i mngon par shes pa yang tshad med pa mnga' ste/ mkhan chen tshul khrims dpal bzang / mkhan chen bkra shis lhun grub/ rdo rje 'chang bsod nams dpal ldan rnams e waM
pa'i rgyal tshab rim 'ong sngon nas lung bstan pa dang / mtshungs med bstan 'dzin lhun grub la ngor du bstan phan 'byung ba sogs dang / gtsang

dbus khams sogs kyi slob ma sbyin bdag mang po la legs nyes lung bstan pa thams cad ji lta ba bzhin du gyur pa dang gson 'dre'am shi 'dre sogs sems can dang yul khams la gnod
pa la snying rje chen po'i sgo nas byang chog tsam gnang bas gnod pa tha dag zhi zhing 'dre gdon de rnams mi'am gnas 'di lta bu zhig tu skyes song zhes lag mthil du skyu
ru ra bzhag pa bzhin bsgribs med du gzigs shing / sems can la 'dre gdon babs pa'i gnod pa sogs la ljags chab/ ljags gul lam/ srung skud dam/ bka' bsgo tsam gnang bas kyang
tshad med du zhi zhing slar 'jug mi nus pa sogs mkhyen brtse nus gsum gyi yon tan brjod kyis mi lang zhing so so skye bo'i blo yul las 'das pa nyid do/ /de lta bu'i
bla ma 'jam pa'i dbyangs de nyid gdul bya rtag 'dzin can la dgongs pa'i dbang gi shing pho spre'u'i lor bsnyung ba'i tshul bstan nas/ sman dpyad dang sku rim spangs dag sogs
ji ltar bsgrubs kyang skyed ma byung / bu slob sbyin bdag rnams kyis zhabs pad bskal brgyar brtan cing bzhugs dgos tshul legs 'bul dpag med bcas mgrin gcig tu gsol ba
btab pas/ lo gcig tsam bzhugs par zhal gyis bzhes/ de nas sa skyong khu dbon gyis dgongs par/ snga sor sa ngor rtse gsum sogs gtsang dbus kyi mkhas grub mang pos lo gsum
nas yar phebs dgos tshul dang /

lhag par sa skya nas mar phebs skabs dgongs khrol yang dag par rang ma byung thog /rjes su yang / phar myur du byon dgos gtsang dbus khams mnga' ris rgya bod sogs thams cad
la phrin las dang bstan phan 'dir che gsungs nas bka' shog yang yang phebs par brten/ bka' srung rnams kyi 'khu ldog 'dra e yin dgongs nas mgon khang rnams su bskong gso
bskang bshags dpag med dang / gzhan yang sku rim tshad med pa bsgrubs kyang phan pa cher ma byung / rje nyid kyis zhal nas nged shi sa dben gnas zhig tu dga' gsung zhing
sa skyong nas kyang chibs kha nub phyogs su bskyod tsam byas pas e phan re ba bcas/ lo gcig tsam ri khrod dra ma sgong zhes par phebs nas bzhugs/ dam bca' brtan pa'i smon
lam ltar thugs dam 'phel bar gyur kyang / slar nan gyis zhus te lhun grub steng du spyan drangs nas bla brang du bzhugs shing / bsnyung gzhi ni thabs gang gis kyang ma
sel bar gnas khang de rang du dgung lo nga bdun pa shing mo bya lo/ /hor zla brgyad pa'i tshes bco brgyad la/ zhing 'di'i mdzad pa re zhig rdzogs pa'i tshul ston par nye
ba'i dus/ bkra shis dbang phyug sogs slob ma rnams kyis rje bla ma cis kyang mi bzhugs na zhing khams gang du phebs/ bdag cag bu slob rnams gsol ba gang du 'debs zhus pas/
kho bos ma Ni dung gnyis la nye ba song bas po ta lar 'gro/ /

der gsol ba thob ces gsungs/ /dbu po ta lar phyogs shing ston pa mya ngan las 'das pa'i gzims stabs kyis zhi bar gshegs so/ /sku gdung mchod 'bul sogs gtso cher mkhan chen
bsod nams dpal ldan gyis mdzad/ gzhan rjes kyi bya ba rnams ye shes phrin las la sogs pa nye gnas rnams dang / sa skyong chen po sogs nas mnga' zhabs kyi bla ma dge 'dun
rnams dang / gtsang dbus grwa pa che grangs kyi mkhan slob dge 'dun la 'bul nod/ mang ja gral 'gyed sogs dpag med mdzad 'bul skyel rgya che ba dang / lhag par gser dngul
la rin po che'i phra tshoms du mas spras pa'i gdung 'bum thog tshad dang / zangs gser gyi sku brnyan khyad du mtshar ba mchod rdzas rgya che ba bcas e waM pa'i dngul gdung
lha khang du bzhugs su gsol zhing / zla ba re bzhin tshes bco brgyad la dus mchod kyi rten sbyor 'jags dang / dus ja'i rten sgar 'dzin go re len ye shes phrin las rjes
'dzin bcas pas gus bzhed mdzad de/ da lta bar rgyun ma chad pa yod pa 'di nyid dang / gzhan yang khams phyogs su gdung 'bum chen mos gtsos lha khang sku brnyan/ dus thang
dus mchod rgyun ldan lo dus kyi mchod pa dkyil 'khor chen po'i sgrub mchod sogs/ gtso cher sa skyong yab sras dang / dad ldan gyi slob ma che bgres/ sbyin bdag rnams dang
bcas so so'i blo dang 'tshams par stod smad kyi dgon gnas rnams su dpag tu med pa btsugs pa sogs mdor na rje bla ma nyid dgongs pa chos dbyings su rdzogs pa'i thabs

mchog bla na med pa bsgrubs pa legs par mthar phyin pa nyid do/ /rgyas par rje rang gsung rgyun ltar/ mkhan chen tshul khrims dpal bzang gis mdzad pa sogs las shes par bya'o/
/mangga laM// //mkhan chen mtshungs med shes bya bzang po ni/ shab stod rje lung rgya mtsho'i gling du/ yab uryan zhes pa dang / yum brang ti pa'i dpon rigs dpal 'dzom
zhes pa gnyis kyi sras su glang gi lor sku 'khrungs/ sku na chung ngu nas sku zhang mkhan chen shes rab rgya mtshos thar rtser blangs te yig klog sogs ci rigs pa bslabs/
rim gyis ngor pa'i chos spyod cho ga'i rim pa nas brtsams/ gzhung don bzhi sogs bslabs sbyangs mthar phyin par mdzad de/ mkhan chen lhun grub dpal ldan dang / slob dpon
ye shes bzang po sogs las bslabs tshig rnams rim kyis nos/ /mkhan chen lhun grub dpal ldan dang / mkhas grub sangs rgyas phun tshogs sogs las dam pa'i chos mtha' yas par
gsan/ bsnyen sgrub mthar phyin par mdzad de/ phag lor mdo khams rga stod du 'bul sdud la byon zhing / yar byon nas phag gi lor ngor gyi gdan sar 'khod/ e waM pa'i bstan par
'dzin skyong spel gsum gyi sgo nas dar zhing rgyas par mdzad/ gsung ngag lam 'bras gtsos zab cing rgya che'i chos char phab nas/ gser rnga nyi shu rtsa lnga sogs dang
/ dge 'dun la bsnyen bkur dpag med gnang ba ni dpal 'byor rnam thos kyi bu la 'gran pa byung zhes deng sang yang che

bgres rnams gleng ngo / /rta lor bla brang nyid du zhi bar gshegs shing / sku gdung zhugs 'bul sogs mkhan chen tshul khrims dpal bzang gis mdzad/ rjes kyi bya ba rnams phyag
mdzod dpal ldan lhun grub pas lam 'bras su kha skong sku brnyan bzhengs pa/ bla ma dge 'dun phyogs ris su ma chad pa la mang 'gyed sogs dang / dngos rdzas gzhan rnams bla
brang du sbyor 'jags bcas dgongs pa rdzogs pa'i thabs bla na med par bsgrubs so// //mthu stobs kyi dbang phyug dpal mgon bi ru pa dang gnyis su med pa'i bdag cag gi mgon
po tshul khrims dpal bzang po de nyid ni dpal 'byor du ma'i 'byung gnas shar mi nyag rab sgang zhes par rus kyang mi nyag ste/ yab bkra shis dga' zhes pa dang / yum a
skyid ces pa gnyis kyi sras su dge mtshan du ma dang bcas ste sku bltams/ khu bo dge bshes bzang po zhig yod pa des mtshan dka' thub rgyal du gsol/ yab yum gyis bskyed bsrings
nas cher phebs pa dang khu bo nyid kyis yig klog sogs bslabs pas tshegs med du mkhyen/ chung ngu nas 'khor ba la nges 'byung dang lhag par sngon gyi bag chags sad pas
ngor dgon la pheb bzhed skom pa chu 'dod pa ltar gdungs pa'i dbang gis dgung lo bcu bdun pa la ngor du phebs/ de'i tshe rdo grags sgar nas bdag chen shar pa la mgo 'dren
dgos pa'i yi ge rten bcas phul ba ltar/ e waM klu sdings du shar pa ye shes bzang po'i zhal mjal bas mtshan tshul khrims dpal bzang po gsol nas/ der ja mchod la thos pa
rgya mtsho

ma sgar gdangs su mdzad pas/ rje 'di gsung bzang zhing spobs pa dang go shed che ba sogs yon tan thugs shin tu mnyes te lugs gnyis kyi sgo nas mig 'bras ltar gces par skyong
/ bco brgyad pa adgi ra zhes pa chu pho spre'u lor/ 'jam dbyangs sangs rgyas phun tshogs kyis mkhan po mdzad nas dge 'dun grangs tshang ba'i dbus su tshigs snga ma dge
tshul du bsgrubs/ dgung lo nyi shu pa dngos po zhes pa shing pho khyi'i lo nag pa zla ba'i tshes bcwo lnga'i nyin shar chen chos kyi rgyal po ye shes bzang pos mkhan po dang
/ 'jam dbyangs sangs rgyas phun tshogs las kyi slob dpon/ gar dbang bsod nams lhun 'grub gsang ston pa/ mus chen chos rje kun dga' rgya mtshos dus bgo ba ste dge 'dun
grangs tshang ba'i dbus bsnyen par rdzogs shing / so thar gyi sdom pa mig 'bras ltar gces par bsrung / sngon du grwa sar phebs nas bzung bshes gnyen sangs rgyas dpal ldan
sogs dam pa rnams la nye bar bsten nas/ e waM pa'i tshogs 'don sgrig lam kun spyod/ dbyar chog rgyud 'don bzhi sogs dang / gdangs dbyangs rol mo thig rdul tshon bcas lag
len phra mo tshun dpyis phyin par sbyangs/ gzhan yang kun tu dgos pa'i gzhung bdun/ dag ldan/ dgongs rgyan/ dgongs gsal/ snang rgyud sogs rgyud chen mang po dang theg pa
che chung gi gzhung phal cher thugs la chud par mdzad pas mkhas pa chen por grags so/ /tha snyad rig pa yang mus chen kun dga' rgya mtsho'i drung du snyan ngag

sogs rig gnas mang po mthar phyin par mdzad gzhan yang rdo rje 'chang sangs rgyas phun tshogs sogs mkhas grub dpag tu med par brten te dbang lung man ngag zab cing rgya che
ba gsan/ yi dam chos skyong gi bsnyen sgrub mang po mthar phyin par mdzad/ nyer gnyis pa me byi lor/ sa skya sogs gtsang phyogs kyi gnas chen rnams mjal ba nas bzung snga
phyir/ lha sa/ bsam yas sogs dbus gtsang gi gnas chen rnams la zhabs bskor dang mchod 'bul rgya cher mdzad/ nyer gsum pa dbang phyug ces pa me glang lor e waM chos ldan
gyi rdo rje slob dpon du mnga' gsol nas e wa~M pa'i sgrig lam kun spyod rnam par dag pa'i sgo nas bstan pa shin tu yar 'phel du mdzad/ nyer dgu pa chu mo lug gi lor/ gdan
sa gong sogs kyi bka' phebs dang / 'di kha'i bla brang khag dang / grwa tshang rnams kyis gsol ba btab par brten mtshungs med shes bya bzang po'i rgyal tshab tu chos kyi
khri chen po phebs te/ lam 'bras tshar dgus gtsos zab khrid/ dbang lung man ngag dpag med dang / khyad par gtsug lag khang chen por dge ba'i bshes gnyen sum brgya longs
pa la/ grub pa'i slob dpon chen po a bha ya kA ra'i zhal snga nas bkral ba'i rdo rje phreng ba'i dkyil 'khor yongs rdzogs kyi dbang bskur bka' drin stsal ba sogs skal ldan
gyi slob ma rnams zab chos dpag med kyis tshim par mdzad pas bstan pa'i srog shing chen por gyur to/ /brgyud 'dzin gyi slob ma

yang sngags 'chang chen po yab rje kun dga' bkra shis rtse gdong zhabs drung rin po che/ thub bstan mkhan chen tshul khrims bzang po/ /byams pa bsod nams bzang po/ /thar rtse
mkhan chen nam mkha' bsam 'grub/ 'jam mgon bkra shis lhun grub/ sku dbon bsod nams chos 'phel/ mos gus can mi nyag dkon mchog rgyal mtshan sogs slob tshogs dpag tu med
do/ /bla brang du ras kyi rgyal mtshan che ba zangs gser gyi tog dang bcas pa/ dung chen tshogs zangs sogs gsar 'jog mang du mdzad/ bstan chos kyang rnal 'byor dbang phyug
sogs rtsa brgyud kyi bla ma rnams la bstod pa ngo mtshar ba du ma/ sangs rgyas phun tshogs kyi rnam thar/ kye rdo rje 'brel pa lugs/ mtsho skyes/ nag po lugs gsum kyi
sgrub dkyil dbang gi 'tshams sbyor bcas pa/ mchog gsum la snyan shal phul ba'i 'dod gsol 'ga' zhig /snyan dngags kyi rtsom rgyud sogs mkhas rnams dges pa'i legs bshad kyang
mang du yod do/ /so drug pa rnam 'gyur zhes pa lcags pho stag gi lor 'jam dbyangs bsod nams dpal ldan rgyal tshab tu bskos nas phan khang du bzhugs nas 'gro don rgya che
bar mdzad/ lo de ga'i nag pa zla ba'i tshes nyer lngar zhing 'di'i mdzad pa rdzogs nas zhi bar gshegs so/ /sku gdung zhugs 'bul sogs khri thog pas mdzad/ gzhan rjes kyi
bya ba dgongs rdzogs rnams phyag mdzod rje drung stang bzang ba dang / dbon po

bsod nams chos 'phel sogs kyis legs par bsgrubs te/ bla brang lam 'bras lha khang du kha skong sku brnyan dang / dus thang gsar bzhengs dus mchod deng sang bar du bla brang
gdan sa rim byon pa rnams dang / bla ma dkon mchog rgyal mtshan khu dbon gyis khur bzhes mdzad do/ /khrir bzhugs skabs sog po se chen dang chos skyid sogs kyis sngabs bsig
gis thugs sun mang du zhus pa'i tshe mdzod nag ma nas dngos rdzas mang du song 'dug kyang / rje nyid kyi dgongs pa rdzogs phyir/ nged rang dpal ldan chos skyong nas phyag
deb tu legs par sbyar/ rnam par rgyas pa 'jam dbyangs bsod nams bzang pos mdzad pa blta bar bya'o/ /bdag cag gi 'dren pa dam pa khams gsum gyi mgon po mtshungs med bsod
nams dpal ldan ni/ nges don du dpal dges pa rdo rje dang dbyer ma mchis kyang / tha mal gdul bya'i snang ngor kha ba can gyi ljongs las dge bcu'i dpal gyis 'byor pa'i
gtsang gi sa yi cha phyug gzhung spel skya zhes par/ yab don yod dpal zhes pa dang / yum shes dkar nang pa'i rigs las chad pa a sgos lags zhes pa gnyis kyi sras su bkra shis
pa'i ltas du ma dang bcas te/ legs sbyar skad du sau mya ste zhi ba zhes pa sa mo bya'i lor sku bltams/ yab yum gyis bskyed bsrings nas cher phebs pa dang sngon goms
las bzang sad pa'i mthus/ chos la shin tu dad pas e wa~M du chos sgor zhugs/ 'jam mgon

lhun grub dpal ldan la gtsug phud phul nas mtshan bsod nams dpal ldan du gsol/ bzhi sde'i dge slong sbas pa'i rnal 'byor kun bzang lhun grub sogs mkhas btsun gyi bshes gnyen
mang po bsten nas yig klog chos spyod kyi rim pa rnams dang / gzhung lugs du ma thos bsam gyis sgo nas sgro 'dogs legs par bcad pas rmad du byung ba'i mkhas par grags/
gzhan yang 'jam mgon lhun grub dpal ldan/ shar chen ye shes bzang po/ mkhas grub sangs rgyas phun tshogs/ shar chen sangs rgyas bstan 'dzin/ byams pa tshul khrims dpal bzang
po sogs yongs 'dzin du ma'i zhabs pad gtsug gis blangs nas/ so so thar pa'i sdom pa/ byang chub sems dpa'i sems bskyed/ gsung ngag lam 'bras kyis gtsos pa'i rdo rje theg
pa'i dbang khrid/ lung man ngag phra mo tshun chad kyang dpag tu med pa gsan zhing / dam tshig dang sdom pa rnams sku srog las gces par bsrungs/ dges pa rdo rje sogs
yi dam chos skyong mang po'i bsnyen sgrub mthar phyin par mdzad/ dgung lo nyer gcig par e wa~M gdan sa pas bka' dang len gyi sgo nas sde dge lcags ra zil gnon sgar du kar
me dus bstan gyi sgar 'dzin la phebs/ de skabs gdul bya blo dman pas byang chub sems dpa'i yon tan gyi cha ma rtogs pa'i dbang gis re zhig phrin las rgya che ba rang ma
byung kyang / 'on kyang 'jam dbyangs sangs rgyas phun tshogs kyis lugs gnyis kyi sgo nas mgo

'dren mdzad cing / skabs zhig rje buddha ba tshogs dbus la bzhugs/ sde dge'i grwa tshang rnams dang rje 'di nyid bcas bskang gso gnang ba'i bskang bshags bzlas pa'i dus/ mkhan
chen gyis rje 'di pa la spyan cher gzigs te/ snang rgyud brjed ma 'jug a tsa ra'i brda nam yang mi shes gsungs/ yang skabs zhig dpal mgon zhal gyi rjes gnang mdzad dus/
zhal gyi bris thang rje 'di pa'i sku la lhung bas rje bla ma'i zhal nas/ sngon du'ang labs yod pas de yang a tsa ra'i brda yin las che gsungs pa sogs/ ma 'ongs pa na e
wa~M pa'i bstan 'dzin chen po yong bar lung bstan yang yang mdzad pa sogs la brten phrin las kyang yar 'phel du gyur zhing / sde dge nas kyang bsnyen bkur bdag rkyen ci
rigs par gnang / grwa tshang gi bla mar bkod nas 'bul nod sogs kyang rgya cher phul/ rdo rje 'chang sangs rgyas phun tshogs zhi bar gshegs pas sku gdung zhugs 'bul sogs dgongs
pa chos dbyings su rdzogs pa'i thabs rnams yang dag par bsgrubs/ 'bul skyel kyang rim pas grub nas glang lor/ shrI e wa~M chos ldan du phebs/ 'bul ba bsnyen bkur sogs
rgya cher mdzad/ rnam 'gyur zhes pa lcags pho stag lor ngor bla brang / zur bzhi 'dus tshogs dang / gtso cher gzhung sa chen po/ gdan sa gong sogs nas kyang bka' rgya
phebs par brten byams pa tshul khrims dpal bzang po'i rgyal tshab tu mnga' gsol/ gsung ngag lam 'bras rgyas pa dang rgyud sde mtha' dag gi smin byed kyi

dbang khrid rjes gnang / bka' 'bum du ma'i lung sogs zab pa dang rgya che ba'i chos kyi 'khor lo bskor nas gdul bya rnams smin grol gyi lam la bkod do/ /bstan 'dzin gyi slob
bu'i tshogs ni/ gtso cher smos na byams pa bsod nams bzang po thub bstan rnam par gsal ba'i sde/ byams pa nam mkha' bsam grub/ sbas pa'i rnal 'byor bkra shis lhun grub/
'jam mgon tshul khrims lhun grub/ zhabs drung dpal ldan bzang po/ zhabs drung nam mkha' rgyal mtshan/ chos rje rdo rje gdan pa/ dbu mdzad sangs rgyas tshul khrims sogs mkhas
grub rnams dang / slob ma'i tha chung bdag dpal ldan chos skyong sogs dpag tu med pa nyid do/ /gtsug lag khang du 'bol dang / grum tse bcas tshogs gdan yongs rdzogs
gsar bzhag dang / rigs lnga dar dpyangs me tog phreng ba bcas tshang 'grigs nyer lnga/ dbang khang du'ang de mtshungs nyer lnga bcas/ khyon lnga bcu skor gsar bzhengs/ mgon
khang steng du thugs lcags spus legs gsum sogs mdor na mdzad pa dang phrin las bzang po'i 'od dkar rab tu rgyas pas bstan 'gro'i kunda'i tshal rnams ches cher bzhad pa'i
phan bde'i dri bsung bzang pos nor 'dzin gyi khyon rnams yongs su khyab par gyur to/ /dgung lo zhe lnga pa rnam rgyal zhes pa chu mo sbrul lo'i hor zla gnyis pa'i nyer
bzhir zhing 'di'i mdzad pa re zhig rdzogs pa'i tshul gyis zhi bar gshegs nas zhag lngar sku drang por bsrang / zhabs rdo rje skyil dkrung gis bzhugs te gzi mdangs ma

nyams par bzhugs so/ /de'i bar rdo rje 'dzin pa chen po bstan 'dzin lhun grub kyis gtsos dpon slob bcu gsum tsam gyis/ he badzra gyi ras bris dkyil 'khor chen po sgrub cing
mchod pa dang / gzhan yang mchod pa'i yo byad dpag tu med pas kyang mchod do/ /sku gdung zhugs 'bul gyi rim pa rnams mtshungs med chos kyi rje bstan 'dzin lhun grub pas
mdzad cing / rjes kyi bya ba dgongs rdzogs kyi rim pa lam 'bras lha khang du sku brnyan dang / dus thang bzhengs pa sogs rje rang gi phyag mdzod dpal ldan lhun grub pas lhag
pa'i bsam pa rnam par dag pa'i sgo nas legs par bsgrubs so/ /dus mchod yang zla ba re bzhin nyer drug la da lta bar gdan sa rim byon rnams kyi 'dzin gras bka' drin che
'dug kyang / dus rten zhig med na dus mchod rgyun bsring dka' zhing slad ma'i gdan sa rim phebs rnams 'dzin gras 'o brgyal ba bcas/ bdag dge slong dpal ldan chos skyong
gis/ ldan sa dkar du sgar gzhi gsar 'dzugs dang bla brang phyag mdzod ja 'khor drug ma brgya tham par sbyor 'jags zhus// //bdag cag gi 'dren pa dam pa mtshan brjod par dka'
ba khyab bdag rigs brgya'i mgon po byams pa bsod nams bzang po 'di nyid ni/ nges don du byang chub sems dpa' sems dpa' chen po ma pham pa nyid/ zhing 'dir rang cag gdul
bya rnams kyi blo mthun par rigs rus kyi sku 'khrungs pa'i tshul bstan pa'i yul ni/ gtsang rong gi gling ma kha zhes pa gdung rus 'gro mgon

chos rgyal 'phags pa rgya yul nas chibs bsgyur gnang ba'i zhabs 'bring du phebs pa rgya nag gyad kyi rigs/ khyad par 'jam dbyangs bsod nams rgya mtsho'i sku'i dbon brgyud du
yab sde pa kun dga' bsod nams zhes pa dang / yum dbon mo pa sangs gnyis kyi sras su dkar po zhes pa sa mo sbrul gyi lor dge mtshan du ma dang bcas te sku bltams/ mtshan
tshe ring dgos skyes su gsol te sku na cher phebs pa nas/ yi ge 'dri klog sogs kyang brda bstan pa tsam gyi tshegs med du mkhyen/ dgung lo bco lnga par e wa~M chos ldan
du phebs te/ mkhan chen byams pa tshul khrims dpal bzang la gtsug phud phul nas dge bsnyen dang / dge tshul gyi sdom pa zhus pa'i tshe e wa~M pa'i bstan pa'i srog shing chen
por lung bstan/ mtshan yang / byams pa bsod nams bzang po thub bstan rnam par gsal ba'i sde zhes gsol/ rang gi khu bo bsod nams rgyal mtshan sogs bshes gnyen du ma bsten
nas thog mar e wa~M pa'i bya ja chos spyod tshogs 'don cho ga'i rim pa sogs dang / gzhan yang theg pa che chung gi gzhung lugs tha dag lag len phra mo tshun chad thos
bsam gyi sgo nas sgro 'dogs legs par bcad/ snga phyir mkhas btsun kun dga' bsod nams pa la sogs pa mkhas pa mang po bsten/ yig rigs/ sgra snyan dngags sogs rig pa'i gnas
du ma thugs nyams su bzhes pas gtsang dbus kun du phul du byung ba'i mkhas par grags shing / dgung lo nyer gcig pa chu mo glang gi lor byams pa tshul

khrims dpal bzang gi mkhan po/ /'jam dbyangs bsod nams dpal ldan las kyi slob dpon/ mtshungs med bstan 'dzin lhun grub kyis gsangs ston pa ste dge 'dun kha skong dang bcas
pa'i dbus su bsnyen par rdzogs shing / mkhan chen de nyid rang la gsung ngag lam 'bras rdo rje phreng ba sogs zab chos dpag med gsan/ slar yang 'jam mgon bsod nams dpal ldan
la'ang gtso bor lam 'bras dang gzhan yang zab chos mang du gsan zhing / 'jam dbyangs 'khon ston chen po dpal sa skya pa sngags 'chang kun dga' bkra shis yab sras/ rje
nyid kyi khu bo sbas pa'i rnal 'byor bsod nams rgyal mtshan dpal bzang po/ /rdo rje 'dzin pa bstan 'dzin lhun grub pa/ rmor chen thams cad mkhyen pa kun dga' lhun grub/
thub bstan mkhan chen ngag dbang tshul khrims bzang po/ /sdom brtson sangs rgyas dpal bzang sogs mkhas grub mang po la rdo rje theg pa'i dbang bskur/ rjes gnang mdo sngags
kun gyi khrid lung / man ngag sogs bsam las 'das pa gsan pas mdo sngags tha dag gi mnga' bdag lta bur gyur pa'i tshul ni gsan yig logs su bzhugs par shes dgos shing / gsan
pa'i dam tshig dang sdom pa yang mig 'bras ltar srung zhing / dpal kyai rdo rje/ rdo rje rnal 'byor ma/ mgon po che chung / kun rig /tshe dpag med sogs yi dam du ma'i
bsnyen pa sbyin sreg bcas mthar phyin par mdzad cing / rgyun du thugs nyams su bzhes pa'i rim pa'ang yi dam chos skyong mang po'i bskyed

rdzogs/ gtor bsngos sogs nyin re bzhin tshes de'i sum cha tsam thugs dam kho nas 'da' bar mdzad pas yi dam kun gyi ngo bo/ /chos skyong thams cad bran du bkol nus nges pa yin
no/ /dgung lo nyer lnga par e wa~M chos ldan gyi chos kyi khri chen por mnga' gsol nas/ gtso bor gsung ngag lam 'bras tshar dgu lhag tsam dang / so thar gyi sdom pa stsal
ba bgrang ba las 'das pa/ snga phyir rdo rje phreng ba sogs dkyil 'khor mang po'i dbang dang byin rlabs/ sgrubs thabs brgya rtsa rgya mtsho sogs rjes gnang du ma/ ngor
chen rdo rje 'chang gi bka' 'bum sogs dpag tu med pa'i lung / gur zhal phyi nang gsang gsum gyi khrid kyi gtsos shin tu gsang ba'i man ngag lag len bcas/ zab chos dpag
tu med pas mtha' yas pa'i gdul bya rnams tshim par mdzad de/ de'i tshe slob ma'i gtso bor gyur pa ni/ gangs can bstan pa'i mnga' bdag dpal sa skya pa sngags 'chang ngag dbang
kun dga' bsod nams rin chen bkra shis grags pa'i rgyal mtshan dpal bzang po yab sras/ shrI e waM pa 'jam mgon bkra shis lhun grub khu dbon/ mtshungs med tshul khrims
lhun grub/ mkhan chen nam mkha' bsam 'grub/ thub bstan mkhan chen ngag dbang tshul khrims dpal bzang po/ /shar pa bdag chen dang / rje nyid kyi sku dbon rnam gnyis/ dge
ba'i bshes gnyen chen po sangs rgyas dpal bzang sogs mkhas btsun gyi slob ma rnams dang / bdag dpal ldan chos skyong dang / bstan pa'i sbyin bdag klo bo rgyal po

yum sras/ sa skyong sde dge sku ser skya sogs mi chen du ma dang bcas pa bgrang ba las 'das so/ /de ltar lugs gnyis kyi mdzad phrin dpag tu med pas gdan sa lo dgu'i bar du
bskyangs shing / de skabs su dus 'khrug gi bod ljongs spyi sger thams cad sdug bsngal gyis nyam thag par gyur kyang / rje 'di thog ma med pa'i dus nyid nas bsod nams ye shes
kyi tshogs gnyis rlabs po che bsags pa'i stobs kyis/ e wa~M pa'i chos srid kyi 'dzin skyong spel gsum la rgyas sras byang chub sems dpa'i thugs bskyed kyi go cha btsan
pos ngal ba cung zad tsam yang mi mnga' bar dam pa gzhan las kyang sku drin ches shin tu che ba zhig gi sgo nas gdan sar yun du bzhugs pa dang / bla brang dmar po'i rdo
gcal lha khang shin tu zam pa nyams bzos dang / mdzod gnyer rim bzhugs kyi e wa~M rab gsal mdo sbugs sgros gtsang gsar bkod dang / mdzod nag dang gzims chung khag rnams
su/ sku gsung thugs rten rin po che'i phreng ba'i rigs mchod pa'i yo byad bsam gyis mi khyab pa/ dngul gyi bre bo che/ nyer mkho'i dngos chas du ma gsar du bskrun pa sogs
lugs gnyis kyi gnang khyab phul du byung ba mdzad cing / rtsom pa gsung rab kyi phreng ba spel ba la'ang / rtsa brgyud kyi bla ma rnams kyi gsol 'debs/ byams pa tshul khrims
dpal bzang gi rnam thar/ dmar po skor gsum/ mgon dkar/ gur zhal sogs yi dam chos skyong mang po la phrin bcol gyi yi ge /yig bskur gyi

rnam gzhag /bu slob du ma la gnang ba'i zhal gdams kyi yi ge /snyan dngags kyi rtsom rgyud snga phyi sogs ci rigs pa bzhugs pa'i bstan bcos de dag kyang tshig don kun gyi sgo
nas khyad par 'phags pa nyid do/ /dgung lo so bzhi pa dge byed ces pa chu pho stag gi lor mkhas grub chen po 'jam mgon bkra shis lhun grub pa rgyal tshab dam par mnga'
gsol nas/ rje nyid khang sar phun tshogs gling du bzhugs nas bshad sgrub spel mas dus 'da' bar mdzad/ so brgyad pa me rta lor lha sa bsam yas/ yar lung khra 'brug sogs gnas
chen rnams la zhabs bskor rgyas pa dang / mchod 'bul/ bstan 'gro'i don du smon lam rgya cher mdzad pa dang / rmor chen rdo rje 'dzin pa'i zhabs pad yun ring brten pa'i
gdams pa rgya mtshos pha rol du son cing lo ngo tsam nas yar phebs/ dgung lo so dgu pa spre'u zhes pa me mo lug gi lor/ klo bo dang mon pa 'khrugs pas thugs bskyed rgya
chen pos 'dum par phebs/ nyid kyi bka' phan tshun gnyis kas sbyi bor blangs te/ dus 'khrug zhi zhing rgyal khams bde skyid kyi dpal la bkod/ rdo rje phreng ba la sogs pa'i
dbang bskur dang / bshad sgrub spel ma mdzad cing lo gsum bzhugs/ slar yang ngor du phebs nas khang sar phun tshogs gling du bla ma yi dam chos srung nor lha sogs kyi
bris thang du ma dang / rdo rje phreng ba'i dkyil thang yongs rdzogs/ gser zangs las grub pa'i thub pa'i sku thog tshad/ gzhan yang tsandan gyi sku 'ga' zhig bcas rten

bzhengs dpag med dang / bshad sgrub spel ma mdzad cing lo bzhi bzhugs/ yang bskyar klo bo pa dang mon ba 'khrug gzings che bar gyur cing / mi bsad dpag med byung bas sems can
gyi sdug bsngal la gzigs nas byams snying rje tshad med pas thugs rgyud bskul ba dang / klo yul nas kyang spyan 'dren pa'i pho nya byung ba dang / gzhung sa sde srid mi'i
dbang pos bka'i bskul ba rnams rten 'brel 'dzom pas/ stag lor klo bor chibs bsgyur gnang ste/ gnyis char la bka' stsal ba tsam gyis/ mtha' mi mon pa rnams las 'bras rmongs
shing dmu rgod gdul dka' yang / rje 'di'i thugs rgyud la byang chub kyi sems tshad med pa mnga' ba'i mthu stobs kyis/ mtha' mi rnams dad pas yid phrogs te mos gus kyi
sgo nas bla ma'i bka'/ ci gsungs dang du blangs par brten/ sems can rnams bde skyid la bkod pa 'di kho na'ang rgyal sras kyi mdzad pa rmad du byung ba'i rnam par thar
pa'o/ /de nas rim gyis bal po/ skyi rong / gangs ti se sogs mnga' ris stod smad kyi gnas chen rnams la/ gnas gzigs dang de dag la kar me gser chab snyan dar mchod 'bul bsam
gyis mi khyab pa dang bcas pa'i sgo nas/ bstan pa spyi sger dar zhing rgyas pa dang / sems can la bde skyid 'byung ba'i smon lam rgya chen po mdzad nas rim gyis byon nas
gdan sa chen por 'jam dbyangs mi'i tshul 'dzin yab sras la legs 'bul mang 'gyed/ rten gsum rnams la mchod

'bul phrin bcol sogs rgya cher mdzad/ gdan sa nas kyang bka' chos kyi 'brel pa gtso bor gyur pa'i bkur gzos legs 'bul dpag med dang bcas phebs pa'i snyan pa'i gtam gyi pho
nya byung 'phral/ e wa~M pa'i bla spyi thams cad kyi chibs bsus te phebs/ bla brang gtso bor gyur pa'i zur bzhi rnams la gnang skyel zab pa dang / dge 'dun rnams la grwa
'gyed ser skya spyir gang 'tshams kyi gnang cha bka' drin skyong / de 'phral lha ldan du chibs bsgyur te mchod yon rnams la mjal phyag lha ldan du mchod 'bul/ klo 'dzum gnyis
kyi gnas tshul zhib rgyas dang / kha che'i yul gyi rta ti pi bcag ngo mtshar ba sngon du phul ba bcas/ gong sa yas phyin nas bkur gzos lugs gnyis kyi bdag rkyen kun
gyi mgrin gcig tu sgrogs pa dang / lhag par e wa~M gyi bstan spyir phan pa'i bka' rten rim can la rgyab skyor shel tham bka' drin zhu phyis bdag las thog dpal chos nas kyang
zang zing gi phyag rten spam mi dman pa dang bcas zhu sbyor mgo 'dren zhus pa'ang re 'bras smin pa'i sku drin gzhal du med pa sogs legs lam phun sum tshogs pa'i khar/
slar yang e wa~M phun tshogs khang sar du sku chag phebs shing / de skabs su nyid kyi sku dbon zhabs drung bsod nams lhun grub khams gling dbon gyi gdan drangs pa nas rgyal
ba'i bka' 'gyur ro cog dang / rje btsun gong ma lnga'i gsung 'bum ngo mtshar can phebs pa sogs rten 'brel shin tu legs cha che ba dang bshad sgrub kyis dus 'da' ba'i
skabs der/

bstan pa'i sbyin bdag sa skyong sde dge bla ma kun dga' phrin las rgya mtsho chibs kyi kha lo dbus gtsang du bsgyur te/ chos grwa chen po e wa~M du phebs/ 'bul 'gyed bsam gyis
mi khyab pa dang / dbang lung man ngag mtha' dag gsan nas mdo khams su chibs bsgyur skabs sde dger rdo rje 'chang bkra shis lhun grub zhing 'di'i gdul bya'i don re zhig
rdzogs pas zhing gzhan du mdzad pa rgyun mi chad pa'i 'gro ba'i don la phebs pa'i skor sde dge nas brdzangs pa'i bang mi lha ldan du 'byor thog /de ga'i gdan tshab tu
bdag dpal ldan chos skyong 'ong dgos kyi gnas tshul gzhung sa mchog tu zhus par mi dbang chen pos re smin gyi bka' shog phebs par brten e wa~M pa'i bla spyi thams cad nas
thugs bzhed chig sgril gyis/ slar yang e wa~M chos khri ga la ba der phebs dgos par gsol ba btab pas thugs bskyed bla na med pas bstan dang 'gro la brtse ba'i sgo nas de
'phral zhal gyis bzhes te/ tha skar zla ba'i tshes bco lnga'i nyin bkra shis pa'i dus tshod nyi shar tsam la/ 'dus pa rgya mtsho'i dbus su rdo rje 'chang chen po'i khri
la phebs te legs 'bul dang / de nas rim gyis gzims chung g.yab chen du mkhan chen dpon slob dang gzhung sa skya'i sku tshab bcas la zhal dkar 'bul ba dga' ston grub 'phral/
'jig rten mgon po phyag na padma'i rnam 'phrul brtse chen kun dga' snying po'i dus mchod sa bskor la/ bdag dge slong dpal chos 'dus pa rgya mtsho dang bcas pa'i mchod
pa'i rnam grangs du mas mdun bsus te rje nyid

kyang phebs par gyur tshe/ de nyin nam mkha' mdangs gsal zhing nyi ma'i dkyil 'khor dngas pas 'od zer gyi dra ba phyogs bcur khyab pa dang / bser bu'i rlung gis rdul kyang
med par thams cad kyang thugs spro zhing / ya mtshan pa'i gtam gyis dus 'da' bar gyur/ rim gyis bla brang gi rtsis 'bul rnams zhus/ lo der stod smad kyi 'bul skyel mang rab
dang / khyad par dge ba'i bshes gnyen mtshungs med dbon sangs rgyas ye shes pa phebs shing / rgyal ba'i bka' 'gyur rin po ches gtsos sku gsung thugs rten mchod pa'i yo
byad 'bul nod brjod kyis mi lang ba phul/ rim gyis gsung ngag gi gtsos dbang lung man ngag du ma dang / bstan pa'i 'dzin skyong spel gsum zung 'brel du/ thog mthar dam pa
'di nyid kyi mdzad pas sku drin legs gsol du dad ldan pa bdag dpal ldan chos skyong can gyi/ skyabs mgon dam pa nyid zhabs pad yun du brtan phyir/ ji srid bar zla ba byung
ngo cog gi tshes bcu bdun la dge 'dun gnyug mar gnas pa rnams la mang ja re'i rten du ngos nas bla brang rtsis sprod kyi thog tu spam sprod ja dngul dar ras rtsam nas
sogs phon che ba dang / slar rgyab sor phan khang du ma 'ongs dus rten ja brgya dang nyi shu phul/ lo der chos 'chad nyan bstan pa'i 'dzin skyong phun sum tshogs pa gnang
zhing / lcags sprel lor gdan sa/ sangs rgyas dpal bzang la mnga' gsol gyi rtsis sprad zhus nas/ phun tshogs khang sar du bzhugs gdan 'jags/ mgon 'dis gnyug mar gnas pa'i
dge 'dun gyis mtshon/

phyogs dang phyogs mtshams nas 'ongs pa'i chos don gnyer ba dag la dbang lung khrid gsum sogs so so'i 'dod pa tshul bzhin skong zhing / thos bsam sgom gsum gyis dus 'da' ba'i
ngang du bzhugs shing / mdo khams gling dpon gyi mchod gnas su dbon rin po che ngag dbang chos skyong bzang po bzhugs pa 'brug lor yar 'phral du phebs na legs tshul dang
/ 'dir lor gleb par ma gyur tshe bdag bgrang bya mang zhing lus bab lci ba bcas rtag min ji ltar 'gyur tshod med gsungs pa'i zhu yig brdzangs/ bla ma bstan pa rgyal mtshan
sogs la'ang zhabs drung 'di lor phebs na dang / ma phebs na mi mjal bar gda' gsungs de mtshungs nged kyang sde dger yod skabs yin pa'i 'di lo zhabs drung dbus su chibs
bsgyur ma gnang tshe khu bo mkhan chen zhabs pad ring por brten pa'i ngo ma shar bas 'phral phebs legs tshul sogs kyis bskul bar brten/ 'phran sa 'brug zla 7 tshes 10
la khams nas zhabs drung kyang 'dir phebs/ dam pa de nyid shin tu dges par mdzad/ lo de'i zla 11tshes 25la sa skyong sde dge bla ma blo gros rgya mtsho ming lcam kyang phebs/
tshes 26 nyin sbyin bdag chen po sku 'khor bcas la tshe dbang grub rgyal ma zhig gnang / lcam sring ga la'ang spo 'bor ba'i zhing thog tu tshe dbang zhig bka' drin skyong
/ de lo'i khams mnga' ris kyi grwa rgyun sogs la mjal kha zhib pa mdzad/ dgung lo re gcig pa sa sbrul shar nas sku khams cung zad bsnyel ba'i tshul bstan par zhabs

brtan sogs gang zab dang / 'tsho byed zhal dkar sogs las gsol sman 'dra bzhes kyang / phan skyed cher ma byung zhing / dam pa nyid kyi zhal nas sku tshe'i stod la bstan don
dang 'gro don 'dra cung zad re byung / da cha na tshod smin cing lhag par sku yi bab lci bas lugs gnyis kyi shogs thon pa dka' 'dug pa ma zad/ ma Ni 'khor lo bzheng dgos
bsams pa sngon du ma grub/ gzhan blo'i lhag ma lus rgyu cung zad kyang med/ ma Ni 'khor lo rjes su bzhengs shig gsungs/ sku dbon nas nyid kyi zhabs 'bring ba re gnyis nas
sku chas shin tu chud zos cher 'dug pas 'di rigs ha cang bag yangs gnang na mi 'ong bas/ rtsad bcad cung tsam byas na zhus par ngor gyi zla bo tshul khrims bstan pa btsos
skya ser phal cher sku tshe sngon ma'i len chags 'ded pa 'dra zhig 'dug pas gang mos la zhog ces gsungs/ gzhan lugs gnyis kyi byed sgo sogs phal cher yang yang zhal chems
su stsal zhing / sku rim drug cu'i gtor rgyeb la gtor ltas legs po byung tshul zhus pa la'ang / de rang drag khyod rang rjes 'jug rnams la phan zhes gsung / ngor gyi
mdun ri spang po ri yi ngos la grog shur sdigs pa rwa can gyi gzugs 'dra ba zhig byung bas 'di nga la lta ba 'dra gsungs/ gtsug lag tu mang ja sogs ched du dmigs pa sku rim
zab par gnang / zla gnyis pa'i zla phyed nas nyin re bzhin gzha' sprin sna tshogs dgon pa'i steng du byung / lhag par tshes nyer lnga nas gzha' sprin kha dog sna tshogs
'khrigs shing snum chags pa dang / sku khams kyang nyog pas yon chab

dang spos sogs spor lnga tshar rnams gsos zhog gtor bsngo snga tsam la byed dgos gsung gzhan gsung gleng sogs cher ma gnang / zla ba gnyis pa'i tshes 30 la/ nyi ma nub rir
byon tshar tsam la/ snyun gzhi gzer zugs sogs til 'bru tsam yang med pa'i ngang nas/ zhing 'di gdul bya'i 'gro don rdzogs nas/ gzugs sku chos dbyings su bsdu ba'i tshul bstan/
zla ba gsum pa'i tshes gsum la dbu g.yas phyogs su yo zhing shangs bug nas byang sems dkar dmar mang rab byung ba bcas thugs dam grol ba'i rtags byung / de nyin sa
skya gong ma 'jam dbyangs chen po nas snga dro kun rig gi cho ga dang / phyi ma red rdo rje rnal 'byor ma'i sgrub mchod bcas dang 'dus tshogs du mang 'gyed gnang grub pa
byung / dbon rin po che dang bstan pa rgyal mtshan gnyis tshogs pa nyung shas kyis kun rig cho ga zhig sku mdun du phul rjes/ sku gdung mchod pa gang zab dang / kyai rdo
rje sgrub mchod gtong mi dpon rin po che/ dpon slob dbu mdzad/ bstan pa rgyal mtshan/ gling bla dpal 'byor sogs bcu yis tshes bcu'i bar la mchod 'bul zhus/ zhal chems ltar
klu sdings sku zhabs nas tshes bcu'i nub mo nas sta gon dang / tshes bcu gcig gi tho rangs sku gdung me mchod phul/ sku gdung gi zhabs tog zhu mi bla ma bstan pa rgyal
mtshan/ phyag mdzod phun tshogs 'byung gnas/ lhun grub chos 'phel/ kun dga' chos 'phel/ bsod nams phun tshogs rnams kyis dang len

zhus/ me shi nas gdung rus lag len ltar bsgrubs nas gdung tsha mang bar btab/ 'dus tshogs su zhal chems ltar kun rig sgrub mchod nyin bdun btsugs/ bdun mtshams la cho ga btang
mi sogs dgongs pa rdzogs thabs gang grub/ dus thang thog tshad ma gsar ris dang / sku brnyan sman 'dam las grub pa gnyis bzhengs/ tshon gsol nas nyi ma la skams pas sku
brnyan la 'ja' 'tshon gsal por shar ba'i ya mtshan che ba byung / bkra shis lhun po sogs la dgongs rdzogs dang / lo mchod la ma Ni 'khor lo bzhengs rgyu sogs dam pa de
nyid kyi dgongs rdzogs gang grub zhus// //bdag cag gi 'dren pa dam pa mtshungs bral rdo rje 'dzin pa kun gyi gtsug rgyan 'jam mgon bkra shis lhun grub ni/ 'khrungs yul rang
zhabs mdo mkhar zhes pa kun mkhyen go ram pa chen po'i gdan sa byang chub chos rdzong gi nye 'dabs su/ rus gzhung chos rgyal gtsang ring pa las chad pa dge ba la gcig
tu dkar ba/ yab rab brtan lags zhes pa dang / yum ni slob dpon rin po che'i rje 'bangs nyer lnga las dran pa nam mkha' zhes grags pa sogs/ rnying bon gyi grub thob mang
du byung ba'i rigs/ g.yung drung bu khrid zhes pa gnyis kyi sras su/ bi ro dha krita zhes pa lcags phag la yum gyi lhums su zhugs nas/ yongs 'dzin zhes pa chu pho byi ba'i
lor/ yum la bde ba dang bcas sku bltams/ chung ngu nas byis pa'i spyod pa mi mnga' zhing rtsed mo'i skabs su'ang chos 'chad pa/ glegs bam 'bri klog dgon pa rtsig pa sogs
kyi

tshul mdzad/ rdo la ri mo ngo mtshar can sna tshogs 'bri ba/ ting nge 'dzin la bzhugs tshul sogs ngo mtshar ba'i spyod pa kho na mdzad/ skye ba sngon ma thugs rje chen po'i
rnal 'byor ba zhig yin pa thugs la mnga'/ sku zhang bon po bgres pa zhig dang / sru mo bsam grub chos sdings dgon gyi byang 'dren btsun ma zhig yod pa gnyis kas yig klog
phul bas tshegs med du mkhyen/ dgung lo bdun brgyad tsam phebs pa'i tshe yab 'das/ de nas sku mched gsum yod pa'i bar pa de 'das/ zhang po tshang la'ang na tsha mang du
byung bas/ yum sras gnyis mya ngan ma bzod nas/ khang gzhis spangs te byon/ sras ngor du chos la bcug /mkhan chen lhun grub dpal ldan la gtsug phud phul bas mtshan byams
pa bkra shis lhun grub tu gsol lo/ /yum ngor 'dabs su 'dug cing / de dus ngor na nye 'dris sogs yod mod mi chen du song ba dang / la la gdung sems zhan pas rje 'di la phan
pa ma byung bar brten/ thugs mya ngan je cher song nas lo gsum tsam gyi bar du spyan chab kho na mdzad cing / lhag par gtsug lag khang gi sgo 'gram du byon pas/ dge 'dun
rnams kyis gong ma lnga bstod/ rab sde rba gsum sogs tshig dang gdangs snyan por 'don pa gsan tshe/ nged kyang 'di dag gi gral du 'khod nas 'di lta bu'i kha 'don shes pa
zhig yong srid dam dgongs nas rgyun du spyan chab dang thugs khral mdzad/ 'on kyang sngar yab yum gyi 'bul 'brel yod par brten/ shar pa ye shes bzang po khu dbon nas

mgo 'dren mdzad/ ldan ma dge rgan kun dga' bstan 'dzin pas chos spyod cho ga sogs tshogs 'don phal cher bslabs/ dgung lo nyer gsum pa legs sbyar saM skr-i ta'i skad du bha
ba ste dngos po zhes pa shing mo bya lo'i nag pa zla ba'i tshes bco lnga'i nyin/ shar chen chos kyi rgyal po ye shes bzang pos mkhan po/ /mkhas grub sangs rgyas phun tshogs
las slob dpon/ gar dbang bsod nams lhun grub gsang ste ston pa/ mus chen chos rje kun dga' rgya mtsho grib tshod pa ste/ dge 'dun grangs tshang ba'i dbus su bsnyen par
rdzogs nas/ thugs zhi ba dang / dul ba dang / nye bar zhi ba lo brgya lon pa'i dge slong dgra bcom pa'i spyod lam ltar gyur cing / rtsa ba bzhi chang sogs nyes ltung gi
dri ma phra mos kyang ma gos par mdzad pas/ tshul khrims kyi dri bsung bzang pos kho ra khor yug khyab pa nyid do/ /'jam mgon sangs rgyas phun tshogs la thog mar bde mchog
lo hi pa'i dbang bskur zhu ba'i dbang gral du rje 'di zhal skyugs shor bas/ rje bla ma'i zhal nas grub chen buddha shrIs rnam thar gyi dpe 'dren dang / dman par chen po
re ba btsun pa yin/ da res rten 'brel shin tu legs/ ma 'ongs pa na e wa~M pa'i bstan 'dzin zhig yong srid gsungs nas lung bstan mdzad/ gzhan yang rje bla ma de nyid la gsung
ngag lam 'bras sogs dbang / khrid/ lung / man ngag bcas mang du gsan nas bsnyen sgrub rdo rje slob dpon gyi las rung tsam grub 'phral/ klu sdings kyi bka' dang len gyis
rnam lung sgar du phebs

te/ rje 'di thugs rus shin tu che bas de nyid du rgyud chung bzhi/ snang rgyud/ dgongs rgyan/ dgongs gsal bcas thugs 'dzin dang / gzhung bdun sogs bka' dang bstan bcos rnam
thar bka' 'bum dpag tu med pa zhib gzigs mdzad/ mi nyag dge rgan rig 'dzin dang / mkhas grub bstan 'dzin lhun grub sogs la gtugs te/ gzhung lugs mang po la thos bsam gyis
sgro 'dogs legs par bcad/ de gar lo bzhir dges pa rdo rje la sogs pa'i yi dam chos skyong du ma'i bsnyen sgrub las gsum la chig sgril kho na mdzad do/ /de'i tshe sbyin
bdag rnams kyang shin tu dad/ bsnyen bkur rgya chen po zhus/ klu sdings su 'bul skyel snga phyir ci rigs pa phul/ slar yang shar chen nas thar lam sgar du khyab bdag bstan
'dzin lhun grub kyi gdan tshab dgos tshul phebs pa bzhin/ der byon pas dpon slob thugs yid gcig tu 'dres te/ dam pa de nyid la mnga' ba'i zab chos rnams snga phyir bum
pa gang byo'i tshul gsan/ gzhan yang mkhan chen sangs rgyas phun tshogs/ shar chen sangs rgyas bstan 'dzin/ khyab bdag bsod nams dpal ldan/ byams pa bsod nams bzang po/ /shar
chen blo gros grags pa sogs yongs 'dzin du ma la/ zab pa dang rgya che ba'i dam pa'i chos mang du gsan pa'i tshul ni gsan yig logs su shes par bya'o/ /gsan pa'i dam
tshig dang sdom pa tha dag la nyes ltung phra mos kyang ma gos par srungs shing / bsgom

pas nyams su myong ba'i tshul ni/ nyin zhag rer yang rgyun chad med par/ dpal dges pa rdo rje/ rdo rje rnal 'byor ma/ sgrol dkar/ mgon dkar/ rdo rje 'jigs byed/ bir srung phyi
nang / zhal gyi tshe sgrub/ mgon po che chung sogs bskyed rdzogs zung du 'jug pa'i ting nge 'dzin gyis dus 'da' bar mdzad do/ /snga phyir dges rdor gzhi bsnyen sbyin
sreg bcas dang / kun rig /mi 'khrugs pa/ tshe dpag med/ sgrol dkar/ mgon dkar/ 'jam dbyangs dmar ser/ 'jam dpal dkar po/ smra seng / spyan ras gzigs/ 'jigs byed las gshin/
mgon po brag rdzong sogs yi dam mang po'i bsnyen sgrub mthar phyin par mdzad pas/ dngos nyams mtshan lam bcas su zhal gzigs shing lung bstan pas rtags dang rten 'brel khyad
par du 'phags pa byung ba sogs ngo mtshar rnam thar mang du snang ba rnams ni logs su shes par bya'o/ /gzhan yang don grub gling du gtsug lag khang dang / mgon khang
gsar bzhengs gnang / thar lam du mgon po dkar nag gi sku brnyan khyad par du 'phags pa bzhengs pa dang / rga dang ldan/ 'dam thog yan gyi dgon gnas rnams su zab rgyas chos
'khor bskor bas skal ldan gyi slob ma rnams tshim par mdzad pas rgyal bstan yar ngo'i zla ba ltar rgyas bar gyur to/ /klu ldings su'ang 'bul skyel snga phyir mang du rgya
che ba phul nas/ dgongs pa zhus te e waM gzims phug khang du bshad sgrub kho na mdzad kyin bzhugs pa'i tshe/ gzhung sa/ gdan sa'i bka' shog bcas/ ngor

bla brang khag grwa tshang kun gyis gsol ba btab ste/ byams pa bsod nams bzang po'i rgyal tshab tu/ dgung lo nga gcig pa chu stag lor chos kyi khri chen por byon nas/ gsung
ngag lam 'bras gtsos rgyud sde du ma'i dbang / khrid lung man ngag sogs dang / so sor thar pa'i sdom pa stsal ba bgrang las 'das pa/ dgon sde 'dis gtsos dbus gtsang khams
gsum du snga phyir zab rgyas chos kyi dga' ston dpag tu med pa stsal bas gdul bya rnams skal ba bzang por mdzad cing / bstan 'dzin gyi bu slob ni gtso cher shar pa bdag
chen zhabs drung rin chen mi 'gyur rgyal mtshan/ gling kha bde ba can gyi mkhan po/ yar lung bkra shis chos sdings lha rigs gnas sar dbon rin chen/ dge slong sangs rgyas
dpal bzang / rje rang gi sku dbon/ khang gsar dbon po sogs skyes chen du ma/ sa skyong bstan pa tshe ring yab sras sogs bdag cag skal ldan gyi slob ma grangs med pa zhig
bskrun pa mdzad do/ /bla brang du'ang rdo gcal lha khang du ldeb ris su mdo sde gser 'od nas gsungs pa'i phyogs bcu'i sangs rgyas/ bde gshegs mched brgyad/ byang sems nye
ba'i sras brgyad sogs sems dpa' dang sems ma'i tshogs/ 'phags pa gnas brtan bcu drug /chos srung rgyal chen bzhi sogs ngo mtshar ba'i bkod pa dang bcas bzhengs te/ rab
gnas bkra shis mnga' gsol rnam par dag pa sgrub par mdzad cing / mdor na sbyin bdag dang phrin las rgya che bas dpal 'byor rnam thos kyi bu la 'gran pa mnga' yang / bla brang
rtsis sprod dus mi 'bral

ba'i dam tshig rdo rje dril bu/ mchod zhal/ 'phral gyi gsol chas kyi mthun rkyen du dngul srang bco lnga/ gur gum thum chung gcig /sku la gsol ba'i na bza' tsam ma gtogs/ gzhan
dngos rdzas dar kha gang du longs pa yang ma bsnams par rje gong ma rnams kyi dus mchod kar mer dmigs nas bla brang du sbyor 'jags mdzad cing / sbrul lor 'jam mgon tshul
khrims lhun grub la gdan sa rtsis 'bul gnang nas/ sgrub khang bla brang du chos 'khor rtser zur du bzhugs/ thugs dam bshad sgrub la chig sgril mdzad bzhed la/ sde dge
nas sa skyong bstan pa tshe ring gis spyan 'dren pa'i pho nya byung ste nan cher gsol ba btab pa dang / sa skya nas kyang bka' stsal gnang bar brten/ sprel lor shar phyogs
su chibs kha bsgyur nas byang lam brgyud de phebs pas/ lam bar rnams su bla chen dpon chen dgon sde mi dmangs sogs ches mang bas/ mchod pa'i yo byad sna tshogs dang bcas
bsu ba ser phreng dang 'bul nod rgya chen po phul zhing rim gyis lhun grub steng gi rgyal khab dang zung du 'brel ba'i chos khrir phebs/ sa skyong dbang pos 'bul tshan
stong phrag gis gtsos mnga' 'og thams cad kyis 'bul ba bsnyen bkur tshad med pa phul/ rje nyid nas kyang gdul bya rnams kyi blo dang 'tsham pa'i dam pa'i chos kyi dga'
ston stsal zhing / rje nyid kyi zhal nas bdag 'jam mgon sangs rgyas phun tshogs kyi slob ma'i tha chung tsam lags pas/ rang re mchod yon rnams kyang dam pa de'i mdzad phrin
gyi rgyun ci nus bskyang dgos gsungs par brten/ sa skyong chen po

nas kyang bka' bzhin sgrub par zhal gyis bzhes te/ gtsug lag khang gsar bzhengs/ dge 'dun gyi sde spel ba/ rgyal ba'i sku brnyan gser zangs las grub pa khyad du mtshar ba/
gser dngul gyis bris pa'i bka' 'gyur/ bstan 'gyur yongs rdzogs kyi glegs bam/ gser dngul dang tsandan sogs la mchod rten mang po/ lhag par sa skya bka' 'bum pu sti bco lnga'i
par gsar bsgrub sogs sku gsung thugs rten dpag tu med pa bzhengs shing / gtsang dbus khams gsum gyi grub mtha' ris med pa la mang 'gyed bsnyen bkur zhu ba dang / bka'
gang khyab kyi khams phyogs thams cad du/ zang zing gi gnang sbyin bcas mchod yon gnyis ka'i bka' che btsan kun la gnang ste/ dgon gnas nyams dma' ba rnams skyong zhing
spel ba sogs/ bstan pa dar rgyas su mdzad cing / skabs 'gar chos sde rdzong 'go so so nas spyan drangs te/ yul dgon phal cher zhabs kyis bcags shing ser skya rnams chos
kyis tshim par mdzad/ phyag tu phogs pa'i dngos rdzas rnams phal cher khams phyogs kyi dgon sde ris med la bsnyen bkur mdzad cing / gtso cher sa ngor rtse gsum sogs gtsang
dbus kyi dgon sde che grwas kun la 'bul ba mang 'gyed snga phyi gnyis kyi phyi mar/ gnyer pa dam chos btang ba gnang nas/ gser zho stong phrag gcig dang nyag ma sum cu
so gsum/ dngul srang brgya phrag phyed gnyis/ ja 'khor drug lnga brgya lhag /gos bzang sna tshogs bsgrigs pa'i phye phur che ba cha

gnyis/ gos chen khyad du 'phags pa'i bla bre bcu phrag gnyis/ gzhan yang mchod rdzas gos dar ras sogs bsam gyis mi khyab pa bcas 'bul ba bsnyen bkur rgya chen po phul zhing
/ e wa~M bla brang gi lha khang gsar pa'i steng du zangs gser gyi rgyal mtshan cha/ ganydzir che legs/ bla brang mdzod nag du indra nI la'i phreng ba rgyan ldan gtsos mchod
rdzas du ma sbyor 'jags sogs mdzad pa rlabs chen dang / gzhan yang dpal dges pa rdo rje'i sgrub thabs kyi 'grel pa zla zer gyi par gsar du bzhengs pa dang / rgyal ba'i
bka' 'gyur ro 'tshal par btab nas bzhengs pa sogs bshad sgrub kyis dus 'da'i rmad du byung ba'i mdzad pa dpag tu med pas rgyal bstan rin po che phyogs kun tu dar zhing
rgyas par mdzad/ dgung lo drug cu re brgyad pa sa mo lug gi zla ba gnyis pa'i tshes kyi nyin zhing gzhan du gshegs pa'i tshul bstan/ gdung zhugs 'bul rje nyid kyi dbon 'jam
dbyangs chos kyi bla ma/ rdo rje 'dzin pa bkra shis bzang po/ bstan 'dzin 'byung gnas/ nam mkha' dpal bzang rnams kyis mdzad de/ gdung 'bum rin po che dang bzhugs gnas
lha khang gsar bzhengs/ dus mchod rgyun 'dzugs sogs dgongs rdzogs kyi rim pa rgya cher sgrub pa dang / slar yang dbon 'jam dbyangs chos kyi bla ma/ mdzod dam chos bcas gdan
sa gong 'og tu byon te/ 'bul nod/ mang 'gyed bcas gya nom pa dang / lam 'bras su kha bskangs sku brnyan gser zangs las bskrun pa mda' tshad khri rgyab yol bcas kyi mdun
du mchod

rdzas kyi rigs dang / zla ba byung ngo cog tu gtsug lag khang la dgram rgyu'i dus thang thog tshad ma/ dus ja gtan 'dzugs sogs rnam dkar dge rgyun dpag tu med pa sgrub par
mdzad/ dam pa 'di nyid snga phyis bstan pa la sku drin che nges par gyur/ gzhan yang bstan pa'i 'dzin skyong / 'gro don phrin las spel ba/ zhabs brtan sku rim sgrub pa/ mya
ngan las 'das nas sku gdung gi bya ba'i skabs su ngo mtshar ba'i rtags sogs bsam gyis mi khyab pa byung tshul rnams rje nyid kyi rnam thar dpag bsam ljon pa las rtogs
pas gzigs 'tshal// //'jam mgon tshul khrims lhun grub ni/ rgya bod kyi skye bo du ma 'du ba'i yul dar rtse mdo zhes pa/ yab yum las 'phro dang ldan pa gnyis kyi sras su dge
mtshan du ma dang bcas te/ a na la zhes pa me 'brug lor sku 'khrungs/ mtshan lcags thar zhes gsol nas yab yum gnyis kyis bskyed bsring nas cha cher phebs pa dang / rdo
grags sgar du phebs nas de ga'i bla ma'i drung du yig klog rnams bslabs pas dka' tshegs med par mkhyen/ dgung lo bco brgyad pa chu mo bya la e wa~M du phebs te mkhan chen
lhun grub dpal ldan gyis mtshan tshul khrims lhun grub tu gsol/ mus pa chos rje kun dga' rgya mtsho sogs mkhas btsun gyi slob dpon mang du bsten te mdo sngags kyi gzhung
che chung du ma'i sgro 'dogs bcad/ thos sbyong gi skabs su nyin rer yang dpe shog ring grwas lnga drug re 'dzin pa'i thugs sher

'gran zla bral ba zhig yin par grags shing / bar skabs su lha sa jo bo sogs dbus phyogs kyi gnas chen du ma la zhabs bskor dang / gdan sa chen po dpal ldan sa skyar mjal kha
dang / rten gsum rnams la mchod 'bul bstan 'gro'i don du smon lam rgya cher sogs mdzad nas phebs/ bcu dgu pa shing pho khyi lor 'jam mgon sangs rgyas phun tshogs kyis mkhan
po/ las kyi slob dpon dbu mdzad phrin las rgya mtsho/ gsang te ston pa gar dbang bsod nams lhun grub ste dge 'dun grangs tshang ba'i dbus su bsnyen par rdzogs shing
/ mkhan chen de nyid las byang chub sems dpa'i sems bskyed/ gsung ngag lam 'bras kyi gtsos dbang khrid lung man ngag /theg pa che chung gi gdams pa zab mo mang du gsan zhing
/ gzhan yang shar pa ye shes bzang po/ bdag chen kun dga' bkra shis/ mkhan chen byams pa tshul khrims dpal bzang po/ mtshungs med bsod nams dpal ldan sogs dam pa du ma'i
zhabs pad bsten te zab cing rgya che ba'i dam pa'i chos mang du gsan zhing dam tshig dang sdom pa rnams gces par skyong ba'i sgo nas/ dges pa rdo rje sogs yi dam gyi
lha mang po'i bsnyen sgrub bcas mthar phyin par mdzad/ dus rgyun du'ang dges rdor/ rnal 'byor ma/ sgrol dkar sogs yi dam gyi lha du ma'i rim gnyis kyi rnal 'byor dang / shes
rab kyi pha rol tu phyin pa sdud pa sogs chos spyod gtor ma'i rim pa kho nas dus 'da'

bar mdzad do/ /so drug pa lcags yos lor 'jam mgon bsod nams dpal ldan gyis bka' stsal dang len gyi sgo nas/ stod mnga' ris rab rgyas gling zhes chos dpal bzang pos btab pa/
mkhas grub du ma'i gdan sa der phebs te rten gsum gsar bzhengs/ nyams gsos/ dge 'dun gyi sde spel ba/ 'chad rtsod sogs lugs gnyis kyi sgo nas bstan 'gro'i don rgya cher
mdzad cing yun ring du bzhugs/ gdan sa 'di nyid gtsos grags che'i dgon sde rnams la 'bul skyel grwal 'gyed sogs lan grangs mang du mdzad/ zhe dgu pa shing 'brug lor khri
thog pa byams pa bkra shis lhun grub kyis/ gzhung sa mchod yon/ gdan sa gong bcas la bka' shog zhus nas spyan 'dren pa'i pho nya ba btang ste/ saM skr-i tar bi shwa bandhu
ste sna tshogs dbyig ces pa shing mo sbrul lor/ shrI e wa~M chos ldan gyi dgon gnas 'di nyid du phebs nas 'bul ba grwa 'gyed sogs rgya chen por mdzad/ lo de'i dbyug pa
nya'i yar tshes brgyad la rgyal tshab tu mnga' gsol te/ gdan sa lo lnga gnang lam 'bras tshar lnga sogs bshad sgrub kyi sgo nas rgyal ba'i bstan pa rin po che nyin mo ltar
gsal bar mdzad/ bstan 'dzin gyi slob ma yang zhabs drung nam mkha' bsam 'grub/ shar pa bdag chen rin chen mi 'gyur bstan pa'i rgyal mtshan/ khang gsar dbon po bsod nams
lhun grub sogs yongs su grags pa dang ma grags pa'i skyes chen bgrang las 'das pa bskrun par mdzad do/ /

gzhan yang lugs gnyis kyi sgo nas bstan pa 'dzin skyong spel gsum khyad par du 'phags pa mdzad cing / bla brang du'ang g.yab chen du ston pa'i sku brnyan zangs gser las grub
pa/ steng du gser zangs las grub pa'i rgyal mtshan cha gcig dang / lam 'bras lha khang gi steng du rgyal mtshan che legs cha gcig /ganydzir gcig dang / mdun gyi pad rgya'i
ngos su maNDal e wa~M ma cha gcig /dbang khang du rnga chen gser ris ma spus legs bcu gcig /bka' 'gyur lha khang du tsandan gyi sku sgros gtsang du ma bzhugs khri bcas
dang / mdzod nag du spyan gzigs sogs snga phyir rje nyid kyi phyag tu byung ba'i dngos rdzas rnams phal cher bla brang du sbyor ba gnang ba sogs bka' drin khyad par du
'phags pa nyid do/ /dgung lo nga lnga pa lcags pho khyi lo'i hor zla gnyis pa'i tshes bcu bzhi la zhi bar gshegs nas/ byams pa bsod nams bzang pos slob ma rnams la chos 'phro
skyong ba dang / sku gdung zhugs 'bul sogs kyang rje de nyid dang thar rtse nam mkha' bsam 'grub ste mkhan chen rnam gnyis gtsor smos kyis mdzad/ dgongs rdzogs kyi lag
len do dam pa zhing gshegs rang gi phyag mdzod dbon po bstan 'dzin lhun grub rang nas thugs khur bzhes te gdan sa chen pos gtsos 'di kha'i mkhan slob dge 'dun bcas la
mang 'gyed sogs 'bul ba bsnyen bkur rgya che ba dang / gzhan yang lam 'bras lha khang du bla ma brgyud pa'i kha skong du rje nyid kyi sku brnyan dang / mchod rdzas khyad
par du 'phags pa du

ma/ gtsug lag khang du dus thang che legs bzhengs pa/ dus ja'i rten sogs rje nyid kyi sku chas rnams phal cher bla brang rang du sbyar ba dang / bdag dpal chos nas kyang dngul
rta rmig ma rdo tshad gnyis dang / ja 'khor drug brgya tham par sbyor 'jags zhus shing / gdan sar thar pa rtse mtshungs med nam mkha' bsam 'grub pa spyan drangs te/ rtsis
'bul yang dag par zhus pa sogs thugs kyi dgos pa yongs su rdzogs pa'i thabs mchog bla na med par bsgrubs pas zhing 'di'i mdzad pa re zhig mthar phyin pa nyid do// //bdag
sogs 'gro ba rnams kyi skyabs mgon byams pa nam mkha' bsam 'grub dpal bzang po'am/ mtshan gzhan kun dga' mtshan dpes rgyal mtshan du grags pa 'di nyid ni/ zhabs drung
nam mkha' sangs rgyas/ nam mkha' rin chen/ zhwa lu mkhan chen shes rab rgya mtsho sogs skyes chen du ma'i 'khrungs yul shab stod rje lung zhes par/ yab brang ti pa'i dbon
rigs las gyes pa 'jam dbyangs shes bya bzang po'i sku mched rgyal po lags zhes pa'i sras dbon po g.yang 'dzom du grags pa dang / yum rgyal mkhar rtse pa chos rgyal rab
brtan kun bzang gi rigs rgyud zhal dkar mas sangs su grags pa'i sras mo dbon sa tshe bkras shes gnyis kyi sras su/ 'dzin byed ces pa me pho byi ba'i lo stod du res gza'
lha'i bla mas skar ma smin drug la spyod pa'i dus tshes bzang por sku 'khrungs/ mtshan padma zhes gsol nas yab yum gyis bskyed bsrings te/ dgung lo bzhi tsam du phebs dus
khu bo shes

bya bzang po e wa~M bla brang gdan sa gnang skabs/ chab tshan la chibs sgyur gnang ba dang zhal mjal te phyag dbang dang byin rlabs smon lam rgya cher stsal/ sku na chung ngu
nas sngon goms bag chags bzang pa sad pas chos la 'dun zhing / btsun pa zhig la skom pa chu 'dod ltar gdungs kyang yab yum nas lo bcu gsum la khu bo rnams chos la phebs
pa'i 'phrod lam yin zer nas ma gnang / bcu gnyis kyi bar khyim du bzhugs dgung lo bcu gsum pa sa pho byi lo hor zla lnga pa'i tshes lnga gza' skar 'phrod sbyor legs 'dzom
gyi nyin e wa~M chos ldan du phebs/ dgon pa gzigs pa tsam gyis bcos min gyi dad pa thugs rgyud las 'khrungs pas phyag mang du phul nas dgon nang du phebs/ de skabs su
zhwa lu mkhan chen shes rab rgya mtsho dang / shes bya bzang po rnam gnyis ni zhing du gshegs/ gzhan legs ston nyes spang slob pa'i gshes gnyen re zhig bar ma byung yang
/ dam pa 'di nyid sngon goms kyi las 'phro sad pas chos rnams rang grol du mkhyen par 'gyur mod/ 'on kyang mkhas btsun rdo rje bstan 'dzin sogs bshes gnyen 'ga' zhig bsten
tshul gyi yig klog nas brtsams te 'don sgrig kun spyod theg pa che chung gi gzhung lugs lag len phra mo tshun snga phyir ci rigs pa bslab sbyangs gnang ba'i tshul bstan
pas mkhas pa chen por gyur to/ /dgung lo bcu bzhi pa me glang lor byams pa tshul khrims dpal bzang pos mkhan po dang / mtshungs med bsod nams dpal ldan las slob/ gsang te
ston pa bstan

'dzin lhun grub dpal bzang po/ dus bgo bshes gnyen rdo rje bstan 'dzin bcas dge 'dun grangs tshang ba'i dbus su rab tu byung ste mtshan nam mkha' bsam 'grub dpal bzang por
gsol/ lo re zhig gi bar e wa~M pa'i tshogs 'don chos spyod cho ga rnams dang / bris thig dbyangs rol sogs slob gnyer gnang zhing gtsug lag khang du sgrig rgyug kyang mdzad/
dgung lo bcu dgu par shar chen blo gros grags pas mkhan po/ mtshungs med bstan 'dzin lhun grub pas las slob/ sle lung mkhan chen rdo rje brtan pas gsangs te ston pa/ byams
pa bsod nams bzang pos dus bgo ba ste dge 'dun grangs tshang ba'i dbus su bsnyen par rdzogs shing / bslab gsum khrims kyis mdzes pa'i bstan pa'i rgyal mtshan du gyur
to/ /khyad par rdo rje 'chang bsod nams dpal ldan pa'i drung du/ rnal 'byor dbang phyug birWa pa'i bzhed srol gsung ngag rin po che lam 'bras bu dang bcas pa'i khrid/ rgyu
lam gyi dbang / byin rlabs rgyab chos lung phal cher yongs rdzogs bcas shin tu zab rgyas dang / sgrub thabs brgya rtsa/ rje dkon mchog lhun grub kyi bka' 'bum sogs dbang
lung man ngag mang du gsan/ gzhan yang khyab bdag bla ma bstan 'dzin lhun grub dpal bzang po/ mkhan chen bsod nams bzang po/ spro lung bsod nams chos 'phel/ sbas pa'i
rnal 'byor rgya rong pa sangs rgyas bstan pa sogs dam pa mang po bsten nas dam pa'i chos mang po gsan pa'i tshul ni

gsan yig logs su shes par bya'o/ /de skabs shig na mdo khams thang skya zhes par mar me dus rten 'bul sdud la phebs dgongs yod kyang / zhabs drung nam mkha' rgyal mtshan zhi
bar gshegs par brten/ phyag mdzod stong bzang bas gtsos grwa tshang rnams kyis gsol ba btab nas thar rtse'i gdan sar mnga' gsol te/ rje nyid kyis khyad par du 'phags pa'i
mdzad pas gdan sa skyong zhing thos bsam kyang phul du byung ba gnang nas/ bsgom pas nyams su myong ba'i tshul ni/ dus rgyun du dpal kye rdo rje/ rdo rje rnal 'byor ma/
bir srung / lam zab phyi nang / sgrol dkar/ mgon dkar/ khro bcu sogs yi dam chos skyong mang po'i bskyed rdzogs bzlas bsgom mchod gtor sogs la brtson zhing / khyad par
dges rdor bzhi yi bsnyen pa/ kun rig /'jigs byed/ sgrol dkar/ tshe dpag med/ gur gyi mgon po sogs yi dam chos skyong du ma'i bsnyen sgrub bcu cha'i sbyin sreg bcas mthar
phyin par sogs bshad sgrub kho nas dus 'da' bar mdzad de/ bar skabs su gdan sa chen po sogs gtsang dbus kyi gnas gzigs phal cher dang mchod 'bul smon lam sogs rgya cher mdzad
cing spro lung du mang thos bsod nams chos 'phel mjal du phebs pa'i tshe/ rje de nyid gzims khang gi sgor spos sna mjal dar bcas bsu ba dang bkur sti dpag med mdzad/
tshe dbang zhig zhus pas tshe bum la bdud rtsi babs pa sogs sku tshe dang bsod nams rgyas pa'i rten 'brel shin tu legs par byung ngo / /slar gnas sa thar pa rtser phebs
te lugs gnyis kyi

sgo nas 'dzin skyong dang bshad sgrub spel mas mdzad phrin bzang po gong 'phel du bzhugs skabs/ sa mo bya lor khri thog pa mkhan chen tshul khrims lhun grub zhing la phebs
te/ bla brang khag dang grwa tshang rnams kyis gsol ba nan cher btab cing / gtso cher sa skyong mi dbang chen po gdan sa gong sogs kyi bka' phebs pa dang bcas/ bstan don
thugs la bcangs pa'i sgo nas lcags pho khyi lo hor zla bcu gnyis pa'i tshes bco lnga'i nyin/ rdo rje 'chang chen po'i chos kyi khri ga la ba der mnga' gsol zhing gong sa
yan phyin kyi sku tshab rnams dang bla brang khag 'dus tshogs bcas kun gyis bkra shis dga' ston rgya chen po phul/ rim gyis lam 'bras bu dang bcas pa'i gdams pa zab khrid
smin rgyas snga phyir tshar gsum/ so so thar pa'i sdom pa dge bsnyen dge tshul dge slong rim can du stsal ba bgrang las 'das pa dang / byang chub sems dpa'i sems bskyed
kyang du ma stsal zhing sngon du thar rtser bzhugs skabs rdo rje phreng ba'i dbang bskur tshar gnyis dang / ngan song sbyong rgyud bcu gnyis kyi dbang lung grangs du ma/
gzhan yang snga phyir rdo rje theg pa'i dkyil 'khor mang po'i dbang bskur sgrub thabs brgya rtsa rgya mtsho sogs rjes gnang dpag med/ grol lam khrid man ngag gi gnad/ theg
pa che chung gi phyag khrid lung sogs zab chos dpag tu med pas skal ldan gyi gdul bya rnams tshim par mdzad cing / de'i tshe bstan 'dzin gyi slob ma yang gtso bor smos
na/ gangs can gyi mgon

po dpal sa skya pa sngags 'chang bsod nams rin chen yab sras/ zhabs drung klu sdings pa rin chen mi 'gyur rgyal mtshan/ khang gsar dbon rin po che bsod nams lhun grub/ rje
rang gi sku dbon/ byams pa bkra shis lhun grub kyi sku dbon sangs rgyas ye shes sogs mkhas btsun bzang gsum du ma dang / bdag dpal chos khu dbon sogs yongs su grags pa dang
ma grags pa'i thos bsam gyis phyug pa'i dad ldan gyi slob ma bgrang ba las 'das so/ /gzhan yang e wa~M pa'i bstan pa spyi sger lugs gnyis kyis 'dzin skyong spel gsum 'gran
zla dang bral ba mdzad cing / bla brang du sbyor 'jags mang po gnang zhing khyad par chos dung rin po ches dngul gshog gsar bsgron la phra rgyan ngo mtshar ba/ gtsug
lag khang gi dge 'dun gyi gsol ja'i snod du 'grim rgyu'i zangs ltib spus legs cha drug /mdzod nag tu spyan gzigs du ma/ gzims chung du sgam gser ris ma spus legs cha gsum
khri dang bcas pa/ lhag par sa skyong mi yi dbang po'i zhabs drung nas gtan tshigs rin po che thugs stsol gnang pa 'di kho na'ang bla brang rim byon rnams la bka' drin
gzhal du ma mchis pa bcas bstan spyi la thugs rje shin tu che bar bzhugs kyang / thar rtse'i gdan sar 'dzin skyong rgya che bar brten gzhung sa sogs su dgongs khrol zhus
nas bla brang gi gdan tshab dpal chos kyis zhabs 'gyur zhus shing / chu glang zla ba brgyad pa'i tshes brgyad gza' skar bzang po 'dzom par dpon slob rnams bkra shis pa'i
dga' ston dang bcas

te/ thar rtser zur bzhugs mdzad pa'i phebs 'phral rgyal ba'i bka' bstan bcos 'gyur ro 'tshal tshang ma phyag tu 'byor ba sogs sku bsod rmad du byung zhing glegs shing gdong
dar bzhugs khang kun dga' ra ba sogs khyad du 'phags pa'i bkur sti bcas mdor na mdzad pa dang 'phrin las bzang po bstan 'gro'i don la g.yel med du yun ring bzhugs pa mdzad
cing sku tshe'i smad mya ngan las ma 'da'i gong lo bzhi lnga tsam nas mchog dman gang la'ang rtag pa mi 'dug cing / dus snyigs mar song ba'i chos dang 'jig rten gyi bya
byed sogs dang / nye bar gdan sa 'di skor gyi sgrig lam kun spyod thams cad 'gyur zhing sngar shul mi gnas pa dang / dge 'dun rnams kyang thugs spyod 'tshubs la/ dam tshig
gces spras chung ba 'di rnams sems skyo shas shin tu che bar 'dug gsungs/ sku dbon bgres gzhon gnyis dang rjes slob rnams la zhal chems lta bu'i gsung rigs kho nar mdzad
cing / chos dang 'jig rten gyi bya bzhag dang / the tshom gcod dgos rigs nga la dris dang skyon med gsungs shing / skabs 'gar sa skya'i gdung brgyud sku mched 'di rnams
la lam 'bras sogs dbang lung 'ga' zhig da dung dbul dgos bka' yang yang phebs rung bgrang bya'i stabs dgongs bzhed ltar 'bul mi thub 'dug pa'i sems las che/ gang ltar
sa skyar mjal phyag la ma bcar na thabs mi 'dug gsung zhing / lcags lug zla tshes la sa skyar phebs/ gong ma rin po che bdag chen

dges rdor gyi ljags bsnyen grol ba dang 'grigs pas thugs dges par mdzad/ bla ma yi dam dbyer med du sgrub pa 'di 'grub par rang yin rten 'brel shin tu legs gsung / rig 'dzin
pho brang du sku tshe tshe sgrub kyi bcad rgya zla ba gsum lhag tsam gnang / mtshams bar rnams su gong ma sku mched la/ gdugs dkar gyi rjes gnang dang byad 'grol sogs dbang
lung 'ga' zhig phul ba rnams gsang ba ltar mdzad/ slar yang e wa~M du phebs/ chu bya lor sa skya bdag mo phebs pa'i legs 'bul sogs gang spyir sa skya la cis kyang 'gro
dgos gsungs sa skyar phebs te/ mjal 'phrad gsung mol shin tu thugs yid tshim par mdzad/ rten 'gangs che ba rnams la gser chab/ brgya mchod rgyas par phul/ bstan pa rgyas
pa'i smon lam yang dag par gnang / sgo rum gyi gtsos mgon khang so sor phebs te/ bskang gso phrin bcol rgyas par mdzad/ gong ma'i zhabs brtan tshe sgrub/ brag rdzong ma'i
srung bzlog sogs bcad rgyar rig 'dzin pho brang du zla ba dgu'i bar la bzhugs/ de skabs nas sku khrag dang sku bad la brten pa'i spyan gnyis 'grib tshabs che zhing sku
gzugs 'ang bab lci ba bcas yang yang bgrod dka' ba'i da 'chi ba nam byung gi bar sgrub pa dang kha ton kho nar dben pa 'di skor zhig la bzhugs dgos gsungs kyang / ngor
nas sku dbon rnams kyis phebs bskul nan cher phul bar gsan te phebs pa'i zhal bzhes

gnang / gong ma sku mched/ yum rje btsun phyag mdzod rnams la so sor bstan spyi'i bya gzhag dang / dus dang gnas skabs 'di dag bstun pa'i mdzad khyab thugs bskyed brtse bzhes
dgos tshul dang / 'das ma 'ongs sogs kyi zhal chems lta bu'i gsung gleng mang du gnang / da ni rgan po'i tshe 'dir mjal thub pa ni mi 'ong gsungs/ yum dang rje btsun rnams
spyan chab nyil bar mdzad cing thugs shin tu breng pas dpon slob 'bral mi phod pa tsam mdzad/ zla 10tshes la ngor du phebs te/ da sa skya'i phyogs kyi brel ba chod pa
yin blo bde/ na so rgas mig mi gsal kyang bstan pa'i bya ba byas zin pa yin/ khyed rang rjes 'dzin rnams slob gnyer sogs la hur bskyed dang gdan sa 'gan khur gyis gsungs
te thugs dam kho na bzhugs/ shing khyi nas bzung spyan gnyis bsnyung bab kho nas sku gzugs cung zad bab lci bar gyur/ de skabs bdag dpal ldan chos skyong gi gtsos mdo khams
nas 'byor ba'i skal ldan dad can phal cher la zhal mjal gsung sgros mdzad/ dpal sa skya pa dang rje dbon rnams nas zhabs brtan rgyas par bsgrubs/ zla 12 tshes 8 nyin
nyi ma rtse shar nas shar gyi nyi gzigs kyi nam mkha' dkar sar 'gro khrus shig byed pa yin khams dngas par 'ong gsungs te khrus mdzad thugs spro ba'i tshul gyis bzhugs te
de'i nyin mdun thad kyi nyin nam mkha' gzha' sprin gyis khengs pa dang lhag par shar phyogs nas 'ja' sprin ku sha'i

chun po 'dra ba zhig shar gyis dpyangs 'dug skabs spyan nam mkha' gcer gyis gzigs nas phyag thal mo mdzad spyan chab bsil zhing / rgyal ba rdo rje 'chang kun dga' bzang po/
gu ru gtso 'khor dang / rgyal ba byams pa rnams phebs 'dug /spos spor mchod pa phul gsungs da dung nam mkhar gzigs te zhal 'dzum 'dzum pa mdzad pa sku mdun du sdod mi rnams
kyi dngos mthong yin 'dug cing / rim gyis gzims mal du phebs zhag bzhi'i bar rags pa'i gsol zas spangs te thugs dam kho na rang du bzhugs/ rjes sgrub dang sku pur sbyang
sogs kyi zhal ta zhib par mdzad/ tshes bcu gnyis kyi snga dro gdong spras bla ma sku skye phebs yod na myur du thongs/ nga de ring las sdod bdog mi 'dug /gza' skar de
'bring tsam zhig la khel ba yod pa khyed rang tsho cung bsod nams khel ba yin nam gsungs/ sku skye la phyag dbang mdzad khyed dam tshig ma log pa yin gsungs bka' 'dri cung
zad gnang / sku dbon rnam gnyis la sbyan gzigs shing shog gsungs pa'i phyag brda gnang ste phyag la 'jus dbu gug gug thugs dmigs 'dra ba re mdzad nas/ rim gyis ljags dbugs
drag po ma yin pa'i dal bu'i nar nar phyung de 'phral phyag mnyam bzhag mdzad/ dbu g.yon du phyogs su cung zhig yon tsam/ zhabs gnyis rgyal po rol pa'i stabs kyis tsog
pur bzhugs te nam gyi thun bar mar gzugs sku chos dbyings su thim/ shangs g.yon nas byang sems dkar

po zhig 'dzag cing dbu gtsugs nas zil pa phrom mer sku gzugs drang thal te song nas zhag gsum song ba dang dbu cung gug tsam las gdung cher yo ba sogs mi 'dug /gshegs pa de
nub nas bzung kye rdor sgrub mchod lam zab bla mchod sogs rgyun ldan dang / gdan sa che la'ang bsag sbyang zhu rten dang gnas tshul sogs phul bar/ 'jam dbyangs mched nas
kyang dgongs pa rdzogs pa'i thugs bskyed bla med gnang zhing / dam pa de nyid kyi zhal chems ltar/ sku gdung zhugs 'bul gyi rim pa dag dge slong dpal ldan chos skyong gi
gus pas bsgrubs nas/ gdung rus rnams phyag len rnam par dag pa'i sgo nas btus te bla ma yi dam gyi sku brnyan dang sAtstsha sogs mang du bskrun/ gdung rus phal cher gdan
sa nas bka' phebs ltar phul/ dgongs rdzogs kyi rim pa rgya che ba dang / e wa~M gtsug lag tu dgram rgyu'i dus thang gsar bzhengs/ dus ja rgyun 'dzugs sogs dang / khyad par
sku gdung mchod rten gser dngul ra ma lug la rin chen du ma'i phra rgyan gyis spras pa thog tshad tsam bzo bkod ched du mtshar ba dang / lam 'bras su kha skong snang brnyan/
de dag gi mdun du mchod pa'i bye brag bsam gyis mi khyab pa 'bul ba sogs mdor na rnam dkar gyi phung po ji snyed zhig /dbon rin chen rnam gnyis nas legs par sgrub
pa mdzad pa/ dam pa de nyid kyi dgongs pa chos dbyings su rdzogs pa dang / bdag gzhan sems can thams cad

la ye shes gzigs pa'i byin rlabs 'jug pa'i rgyur gyur cig/ //bdag dge sbyong dpal ldan chos skyong ni/ thog med dus nas las 'bras sa bon dkar nag khra gsum spel ma zhig gi
mthus/ skye yul ngor e wa~M gyi bya 'dabs su/ ja dpon zur khang pa'i khyim du/ rigs rus sogs kyi rgyu mtshan bshad pa'i lce thung ngur song pa/ pha kun dga' rdo rje dang
/ ma dpal bu khrid gnyis kyi bur chu pho rta lor skyes/ ming rdo rje phun tshogs su btags 'dug /byis pa'i skabs kyi spyod pa bzang ngan sna tshogs zhig yod 'dra ba'i/ la
las bzang po byed zer/ la las ngan pa byed zer skad 'dug /lo lnga lon skabs khu bo bla ma mtshungs med bstan 'dzin lhun grub dpal bzang po'i sku drung du klu sdings su sdod
pa sogs dgon pa rang la mos/ bdun lon skabs gzims khang 'og tu khu bo bla ma sbos nas bzhugs skabs su/ gtsug phud phul ba'i ming dpal ldan chos skyong du btags shing rten
'brel legs par byung gsungs/ byis pa 'jug pa'i sgo nas chos spyod rim par slob pa mdzad/ lo der mkhan po byams pa tshul khrims dpal bzang dang / mtshungs med bsod nams
dpal ldan las slob/ gnas brtan 'dul ba 'dzin pa bstan 'dzin lhun grub dpal bzang po bcas/ dge 'dun grangs tshang ba'i dbus su dge tshul gyi sdom pa nos/ mngar gsum gyi
dga' ston bcas gnang / sha chang gi sred zhen spang zhing slob gnyer la brtson pa gyis gsungs/ dam pa de nyid

kyis dpal dges pa rdo rje'i rgyu lam gyi dbang dang / khyad par nyis ldan gyi sems bskyed kyi sdom pa/ mgon pod me 'bar ma'i lung sogs lugs gnyis kyi bka' drin che ba stsal/
rang lo bcu slebs pa nas tshogs sgrig rgyugs/ tshogs 'don rim pa/ brtag gnyis/ tshul ljon/ sdom gsum/ snang rgyud/ rgyal sras lam bzang / bla ma mchod pa sogs blta khul
byas/ rje btsun byang chub kyi sems dpa' bsod nams dpal ldan la lam 'bras bu dang bcas pa'i sngon 'gro dngos gzhi'i khrid/ rgyu lam gyi dbang / rgyab chos skor/ bde mchog
/lo nag /gur sam/ phur pa/ 'jigs byed/ mgon po'i bka' babs lnga/ sgrub thabs brgya rtsa gtso bor gyur pa'i rjes gnang zur kha rigs du ma/ 'phags pa brgyad stong pa/ dkon
mchog lhun grub/ paN chen buddha'i bka' 'bum bcas kyi lung sogs bka' drin tshegs med gyur/ rang lo bcu dgu par thub dbang gnyis pa mkhan chen bsod nams bzang po'i zhal
snga nas dang / 'dul ba 'dzin pa blo gros phun tshogs sogs dge 'dun grangs tshang ba'i dbus su bsnyen par rdzogs/ dges rdor smin grol gyi dbang / grub brgya'i byin rlabs
mkha' spyod/ bir srung / lam zab phyi nang / sgrub thabs rgya mtsho gtso bor gyur pa'i yi dam chos srung nor lha'i rjes gnang du ma bka' drin nos/ gzhan yang bstan 'dzin
gyi skyes chen dam pa blo bzang bskal bzang rgya mtsho sde/ blo bzang

dpal ldan ye shes dga' ldan khri rin po che rab 'byams pa byams pa/ sa skya pa yab chen kun dga' bkra shis/ des sras kun dga' bsod nams rin chen/ kun dga' blo gros/ gcung mthu
stobs dbang phyug /rdo rje 'dzin pa mtshungs med bstan 'dzin lhun grub/ shar chen blo gros grags pa/ rmor chen lha rigs gnas sar dbon rin po che/ spro lung pa chen po/
karma pa zhwa dmar nag /siddhi sprul sku rin po che/ 'bri gung zhabs drung rin po che/ 'brug pa thams cad mkhyen pa/ yongs 'dzin rin po che/ rig 'dzin smin grol gling pa/
khams rdzogs chen sprul pa'i sku sogs snga phyir dam pa bcu phrag gnyis kyis gsung gi bdud rtsi myong ba'i skal ba sbom por gyur zhing / dges rdor/ 'jigs byed/ ngan song
sbyong ba sogs kyi yi dam zhi rgyas dbang drag gi bsnyen pa sbyin sreg bcu phrag gcig dang nyag ma lnga'i skor bgyis/ gtsang dbus tha dag gi gnas bskor gyi skabs su'ang
slob ma dad ldan rnams su 'dod chos ci rigs pa'i sbyin pa byas/ rang lo nyer lnga'i skabs rdo rje 'dzin pa khu bo bstan 'dzin lhun grub zhing gzhan du gshegs pa'i sku gdung
gi zhabs phyi dang mchod 'bul dgongs rdzogs kyi rigs rgya cher bsgrubs/ rang lo nyer lnga nas nyer brgyad kyi bar e wa~M du dge 'dun pa rnams su zhabs tog dang / chos
kyi sbyin pa bgyis/ sa bya lor klu sdings pa'i shar chen gong ma'i dus rten du thar lam sgar 'dzin 'gro dgos tshul phebs pa ltar zhabs drung rin po che'i bka' dang len
gyis song bar/ khu bo dam pa de nyid

kyi thugs drin dang / rang nyid la'ang sngon las 'phral rkyen ji ltar zhig gi stobs bdo ba yin rung / yul dgon 'brog gsum gyi mchog dman kun gyis dad cing 'dun pa'i 'bul nod
kyi tshogs kyang gya nom pa byung zhing / de skabs sde dger mkhan chen bkra shis lhun grub dang / chos rgyal bstan pa tshe ring bcas kyi mjal zhu zhig la'ang rmi lam gyi
skabs tsam bcar ba mchod yon zung gi bdag rkyen che bar byung / thar lam sgar du lo gsum bsdad nas slar yang e wa~M du 'ong ba'i yar lam lha ldan du mi dbang chen por mjal
phyag tu bcar ba sogs la'ang stabs bde skabs gzos kyi bdag rkyen che bar gnang / rim gyis ngor du 'byor slebs pa'i nyin rten 'brel legs pa byung / dngos chas gang yod
phal che ba ni klu sdings rang du phul/ de 'phros kyi dngos tshogs gang yod lhag med kyi sa skya gong / bkra shis lhun po/ ngor bla brang khag sogs su 'bul ba/ dgon sde
brgya phrag phyed gnyis tsam la mang ja mchod 'bul sogs zhus/ lo der phan khang skyil bu rang du bsdad/ yang bskyar khams su 'gro rtsis la/ zhal bzhi pa mi mnyes tshul dang
/ lha mo re ma ti mnyes tshul gyi rmi ltas ngo mtshar ba byung ba'i khams 'gros blo bshol te bsdad/ mi ring bar mkhan chen nam mkha' bsam 'grub gdan sar dgongs khrol zhus
pa'i/ mi dbang bsod nams rab rgyas kyi bka' phebs dang / ngor bla spyi thun mong gi 'dod gcig ltar gyi bla brang gi gdan sa rang lo

so gcig pa chu glang zla 8 tshes 8 la 'gan khur bgyis/ rgyal ba gong ma'i bka' drin yid la bcangs pa'i 'dzin gras skor la chos dang zang zing spel ma'i ci lo gang los nam zla
dus tshod ci chol bgyis/ skabs der sde dge chos rgyal chen po khri chen bla ma phun tshogs bstan pa sogs dad ldan gyi mi chen bla chen slob ma sbyin bdag gi tshogs mang
rab 'dus/ lcags sprel lor sde dger mkhan chen bkra shis lhun grub dag zhing du gshegs pa'i gdan tshab par bdag sde dge'i mchod gnas su gnang dgos tshul gyi sde dge bla
ma phun tshogs bstan pas mi dbang chen por snyan sgron phul bar/ don smin gyis phran la sde dger 'gro dgos kyi bka' shog phebs par brten/ gdan tshab tu byams pa bsod nams
bzang po mnga' gsol/ bla brang gi rtsis 'bul sogs rgyas par phul/ rang lo so brgyad par sde dger song / lhun grub steng du yon mchod zhal mdzom dang gang spyi'i rten 'brel
sgo bzang bar byung / lo grangs bco lnga bar bsdad pa'i skabs gang du'ang gtso bor sde dge tshang gis mtshon pa'i bod chen po'i ljongs yongs su rdzogs pa'i ris bral bstan
pa'i zhabs 'gyur dang / 'gro ba mchog dman kun la rnam bzhis sbyin pas tshim pa'i 'gro don dang phrin las ni mkha' yi bu mos pha mthar byed pa gyur/ rang lo nga gsum
par dbus phyogs su 'ongs/ rgyal ba yab sras/ dpal sa skya pa chen po/ e wa~M bla brang khag sogs ris bral gyi bstan 'dzin bla chen rnams su 'bul chen/

gtsang dbus tha dag gi ris bral dgon sde rnams su mang ja gral 'gyed/ lha sa bsam yas kyis mtshon gnas chen gtsug lag khang bcas kyi lus med thul gyi rten gsum la mchod 'bul/
mchod rdzas kyi bye brag /snyan dar/ gser chab sogs dang / gzhan yang dbul por sbyin btang bcas tshang mar dngul thog tu bsdoms par srang grangs sogs brjod kyis mi lang
ba tsam gyis tshogs gnyis yongs su spel khul bgyis pa la/ gtso bor rgyal ba yab sras dpal sa skya pa chen po sogs nas kyang khyod kyis dngos chas rnam thos sras kyi bang
mdzod kha dbye ba lta bus rnam dkar gyi tshogs bsam gyis mi khyab ba sgrub pa'i stobs 'di bzhin la rjes su yi rangs kyi bka' mchid gser gyi cod pan kyang spyi bor stsal/
de mtshungs dbus gtsang gi ser skya tshang mas kyang mgrin gcig pas bstan pa'i zhabs tog sogs legs rab kyi bsngags brjod gleng pa las gzhan du ma gyur pa sgro btags kyis
mtshan ma bral zhing mchog dman gyi lkog gyur min pa'i chos can no/ /bar skabs su 'brel ba gang byung rnams bcad/ slan chad mi tshe stong zad du mi 'gro ba'i dge sbyor
zhig bsam rung / blo rtse zung gi re dogs kyi ngang du tshom/ phyin chad ci'ang / nam 'chi/ gar skye sogs kyi nges pa ni ma shes/ /zhib par gzigs 'dod rnams kho bo'i byas
byung pod gnyis yod pas der gzigs zhes pa'i mdor bsdus 'di'ang gdan rabs kha skong gi gras su dge slong dpal chos gyis so// //

mkhan chen bsod nams lhun grub pa ni/ sku 'khrungs pa'i yul dbus gtsang ru bzhir grags pa las g.yas ru'i sa'i cha nub chos lung gi nye 'dabs gling ma mkhar du yab sde pa blo
bzang lags dang / yum dpon bza' drung la shing pho rta'i lor 'khrungs/ rus ni gyim shang hor gyi rus te rje rigs so/ /rje 'di nyid gzhon nu'i dus nas byis pa'i spyod pa
las 'das pa zhig ste/ cher son dgung lo brgyad pa lcags glang lor khu bo mtshungs bral byams pa bsod nams bzang pos bka' bskul bas/ yab dang 'grogs te ngor du chos la phebs/
sa skya gong ma rin po che chibs sgyur skabs kyi dge 'dun ser phreng ba rnams g.yag ra mgor 'byon pa dang stabs 'grigs pas rje nyid la ser phreng bsgrigs pa ltar byung
bas kun gyi rten 'brel legs tshul gling / khu bo bla ma dam pa de nyid bla brang khrir bzhugs kyang / thog ma'i rten 'brel gyis phun tshogs khang sar du phebs/ rim gyis
gza' skar legs pa'i nyin bla brang du khu bo mjal du byon/ na bza' sogs gnang khang sar du sdod slob gnyer la brtson pa gyis gsung don ltar/ byis pa 'jug pa'i sgo nas bzung
thos brtson mdzad/ zab chos nod pa'i thog mar dpal sa skya pa chen po de nyid kyi drung du e wa~M gtsug lag tu khro rgyal 'byung po 'dul byed kyi rjes gnang bka' drin
thob/ phyir lo mkhan chen bsod nams bzang po las rab tu byung / mtshan bsod nams lhun grub tu gsol/ khu bo nyid dang bshes gnyen dam pa mi nyag

bstan pa rgyal mtshan/ dge slong bsod nams dar rgyas sogs bsten nas ngor gyi chos spyod/ rgyud chung gsum/ gsung rab dgongs gsal dbyar chos sogs sgrig lam thams cad mdzad/
me lug lor byams pa bsod nams bzang po glo bor chibs bsgyur gnang / khang gsar du dbon 'di dang zhang po chos rje gnyis kyi 'dzin rgyur/ zhang po chibs skyel bsur phebs skabs
rnams su/ phan khang gi sku zhabs dpal ldan chos skyong gi slob dpon dang / gnyer tshang gi thugs 'gan bzhes/ sa bya lor khu bo yang phebs grub cing / snang gsum sogs
thugs gnyer mdzad/ kye rdo rje ljags bsnyen sogs bzhugs/ dgung lo bcu dgu pa yongs 'dzin zhes pa chu bya lo nag pa zla ba'i phyogs snga ma'i rgyal ba gnyis pa gza' skar
'grub sbyor bzang ba'i nyin/ e wa~M bla brang du mkhan po nam mkha' bsam 'grub dpal bzang po dang / mtshungs bral mi nyag dbu mdzad sangs rgyas tshul khrims las slob/ bshes
gnyen chos 'phel rnam rgyal gsang te ston pa/ 'dul ba 'dzin pa dpal ldan rgya mtsho grib tshod pa/ grogs ldan pa dge slong dkon mchog bzang po sogs dad pa'i dge slong
kha bskang dang bcas pa'i dbus su bsnyen par rdzogs so/ /de nas bzung dge slong gi sdom pa rnam dag mig 'bras ltar gces pa bsrungs/ gzhan yang dpal sa skya pa chen po kun
dga' blo gros rgya mtsho/ byams pa bsod nams

bzang po/ tshul khrims lhun grub/ bkra shis lhun grub/ mkhan nam mkha' bsam 'grub/ dpal ldan chos skyong / sangs rgyas dpal bzang / khams ston bsod nams dbang phyug sogs mkhas
shing grub pa brnyes pa'i skyes chen dam pa du ma las/ gsung ngag rin chen gtsor gyur dbang lung / khrid byin rlabs skor/ rjes gnang zur bka'i rigs dpag tu med pa gsan/
lcags phag gling dpon mo bsod nams skyid sa ngor gyis mtshon dbus gtsang gi mchog gsum sri zhu sgrub pa'i yon sbyor du phebs skabs/ spyir sa ngor dang gling yon mchod/
sgos su khang sar dam pa rim byon dang yon mchod lu gu rgyud du 'brel pa'i gshis/ da lam skyabs mgon byams pa bsod nams bzang po gling gi me tog phog pa'i lha skal du phebs
dgos tshul phul bar/ dam pa nyid sku na bgres pa bcas pheb mi thub tshul dang / dbon rin chen 'di nyid rdzong pa zhal gyis bzhes/ glang lor gling drung pa bstan 'dzin
mchog grub spyan 'dren 'byor zhing / bla dpon tshang ma'i zhu yig sogs phul/ stag lo zla ba bzhi pa'i tshes bcu dgu la ngor nas bteg /lam bar kun nas kyang sbyin bdag dad
ldan gyi tshogs la bka' dbang / byin rlabs sogs bgyis bsnyen bkur 'bul nod che zhing rim gyis gling dpon dgon bcas kyi chibs bsu ja 'dren la sogs pa tshig tu snga rting
gi 'byor pas mdun bsus te/ gro bzhin zla ba'i tshes bcu bdun nyin par shes 'phrod

dang bstun dge 'dun gyis ser phreng dang bcas chos gra chen po mgo zi dgon bla brang du phebs/ de nas bzung de phyogs kyi bla ma dpon po/ dgon sde/ yul 'brog tshang mas dad
'dun gyis 'bul nod sogs dngos spam che bar byung zhing / phrin las rgyas par gyur/ sbrul lor sa ngor sogs la 'bul skyel gnang / sde dger mkhan chen bkra shis lhun grub dang
/ chos rgyal bstan pa tshe ring bcas kyi mjal kha la phebs pas mkhan chen nas kun dga' bzang pos rgyal tshab tu mnga' gsol ba'i rten 'brel yod tshul sogs lung bstan/
mchod yon gnyis kas bdag rkyen che bar gnang / bkra shis chos rdzong dpon mo tshe dbang mtsho 'das pa'i skyabs 'jug bsngo smon sogs zhu ba'i 'bul nod bzang zhing / lhun grub
steng 'dus tshogs nas kyang chos 'brel zhus/ shing stag nas lcags sprel bar khams su bzhugs/ lo der dbus phebs gra sgrig mdzad/ dgon yul gyi sbyin bdag tshang mar so
so'i 'dod pa tshul bzhin bskang ba'i bka' chos dbang lung sogs kyis tshim par gnang / sku rdzong gis mtshon/ zang zing gi 'bul tshogs gya nom pa byung / chu stod zla ba bzhi
pa'i tshes nyer dgu la gtsang du bteg /bla dpon dgon sde bcas kyi chibs skyel ba rnams la'ang lugs gnyis kyi bkod khyab mdzad/ rim gyis phebs pa'i ru rdab gong du bdag
dpal ldan chos skyong sde dge'i bla mchod du yong skabs dang mjal nas/ da lam yar e wa~M du phebs pa

legs tshul gyi mgul dar dang / ngos su bsod nams bzang po'i sku ber gnang ba de phul nas/ rdo rje 'chang gi khri la bzhugs pa'i rten 'brel yod/ slar rim gyis 'bul skyel sogs
kyang gtang zhus/ rim gyis e wa~M du phebs par bla brang gsar rnying / sku zhang mi nyag dge rgan sogs kyis chibs bsu dang mjal dar phul/ e waM du phebs nas bla brang gzhung
/ bla brang zur pa khag /spyi sger gang du'ang so sor 'os bab kyi 'bul ba dang gnang cha rgyas par mdzad/ dge 'dun la nyin bcu'i bar bsnyen rgyas btang bzhin 'gyed
bal TaM lag sprad/ skar phyed brgyad lag sprad/ nyi shur ja sbag 'gyed sogs gnang / slar yang khu bos bka' gnang ltar khams du phebs rtsis kyi sa skyar byon/ gong ma rin
po cher 'bul ba/ dkar po rgyang grags gsung bskul/ lha khang rnams su mchod 'bul sogs phul/ gdan sa nas kyang lugs gnyis kyi bdag rkyen bka' drin stsal/ ngor du phebs zla
ba bzhi pa'i tshes gsum la khams su bteg nas byang thabs mdun du slebs tshe/ gling dge rgan tshul rab pa/ bkra shis phun tshogs bcas kyi khu bos thugs dam bka' shog dang
/ bla brang gi 'bul tshan bcas mkhan las thog pa bsnyung bab kyi 'gan bzhes mi thub pa bcas/ bla brang du bzhugs dgos zhu ba nan cher ma gsan par shar gyis phebs/ yang bskyar
gling pa dge rgan gyis yangs pa can du rjes zin pa'i mi dbang chen pos mkhan po bskos bzhag gi bka' shog

bcas chabs gcig tu gsol ba btab kyang ma gnang ba lam skyong / de skabs mi dbang chen po gtsang du chibs sgyur dang 'grigs nas ngor pas nan gyi snyan sgron phul bar brten/
bka' rgya 'phral phebs kyis rta zam brgyud de nag chu dbu sgor sar gnang ba'i don gyis nag chu rang du bkod pa byung ba bcas/ bya thabs ma mchis par khams 'gros pa gzhan
rnams phyir rdzong gi /rje nyid dpon slob tshang mar slar yang e wa~M du log ste phebs/ lcags bya zla ba brgyad pa'i tshes bco lnga gza' skar 'phrod bzang bar rgyal ba rdo
rje 'chang kun dga' bzang po'i rgyal tshabs su mnga' gsol/ rtsis sprod len sogs byas par dngos tshogs sprod len rgyu dka' tshegs che ba'i nyag phra tsam 'dug skad bshad/
lo der gsung ngag rin po ches mtshon phyogs kyi gra rgyun dang gnyug mar gnas pa bcas la gang 'tsham gyis chos char phab/ phag lo dgun sde dge rgyal po bsod nams mgon po
phebs/ 'bul tshogs bsam gyis mi khyab pa phul bar chud mi za phyir 'khor gsum gyi rjes 'debs dang / gzhan yang bka' chos kyi rim pa/ zang zing gi gnang cha sogs phul/ lo
de'i ston gdan sa gong du mjal phyag la phebs pa dang / gzhung sa rgyal ba mchod yon mjal zhu la phebs shing / bdag rkyen gnang sbyin sogs kyang tshad med pa byung / de
dag gi skabs su ngor nang du'ang lo legs skya rgyal sogs kun gyis legs lam

gleng ba'i skabs zos par gyur/ sos ka gong ma rin po che lha ldan chibs bskyod kyi yar lan e wa~M du phebs bzhugs zhag drug gnang / dpon slob gra rigs chibs drel phon che rung
gang spyis zhabs 'gyur phun sum tshogs par zhus/ lo der ngor du 'brum pa byung kyang rje 'di nyid 'brum pa sngon du ma bzhes rung nyes skyon gyis ma gos pa sogs ya mtshan
par gyur/ 'di lo thor pa'i dam grags ches bas gra rgyun la lto chas sogs nyo spus dkon par gyur kyang bla brang nas gsol ras gnang sbyin gyis tshim par mdzad/ de dag
gi skabs su chos 'chad pa dang / bstan 'dzin gyi bu slob bskrun pa ni/ gsung ngag lam 'bras tshar gsum cha lag bcas/ sgrub thabs brgya rtsa/ rgya mtsho/ sgrol ma nyer gcig
bcas kyi rjes gnang lung rgya gzhung bod gzhung bcas dang / gzhan yang rjes gnang zur pa kha shas dang / gur rigs bsdus/ sambu Ta/ gshed dmar/ 'jigs byed bcas kyi dbang
/ gzhan yang chos skyong gi skor gyi rjes gnang khrid sogs so sor gang la gang 'tsham gyi dbang lung man ngag khrid sogs kyis skal ldan rnams tshim par byas/ rab bsnyen
gyi slob bu la/ sum stong skor byung / slob bu gtso bor gyur pa ni/ rtse gdong sprul sku rin po che/ mkhan chen dpal ldan chos skyong gi sku tsha rin chen mchog grub/ dred
sprul sku/ bya gshongs sprul sku padma bskal bzang phrin las/ gur pa grwa tshang dpon slob kun dga' phun tshogs/ thar pa chos

sde'i dbu mdzad/ mus thub bstan rnam rgyal mkhan po/ gser mdog can gyi shangs pa dpon slob/ rta nag thub bstan mkhan po/ gzhan yang gsang sngags kyi slob brgyud du gtogs pa
ni mtha' yas mod kyang rags pa tsam zhig brjod pa ni/ gong du smos pa'i skyes chen rnams dang / mdo khams kyi phyogs su bla ma shes rab dpal ldan/ karma chos grags/ dra'u
sku skye/ gzhan yang bstan 'dzin gyi bla ma sogs mang du bskrun zhing byi lo dang glang lo'i skabs 'ga' rer ngor gyi rgyab mdun gyi ri ngur ba sogs 'ga' zhig byung / rje
nyid kyi zhal nas kyang phyi nang gi mtshan ltas sogs gang spyi nas brtags na rgyun ring sku tshe med pa'i gsung 'phros zhabs phyi rnams dang / gzhan dag la'ang gsung mo
la/ glang lo'i dbyar ston gyi chos gnang / zla ba bcu pa'i nang du mgul cham zhig bzhes par/ ga zi an chi dpal ldan phrin las bsten pa'i gsol sman sogs zhus/ dgon 'di nyid
kyis mtshon nye skor dgon gnas rnams su zhabs brtan sku rim sogs bsgrubs kyang dngas skyed cher ma gyur/ zla ba de'i nang du mkha' la 'ja' sprin 'khrigs pa dang / ngor
lung nang du sgra mi snyan pa 'ga' re grags shing thams cad the tshom du gyur/ 'on kyang mjal kha dang gsol zas sogs ni sngar rgyun ltar gnang 'dug nyer lnga'i nyin 'ja'
sprin dkar po gdugs dang rgyal mtshan dang ba dan dang / them skas kyi tshul du byung ba kun gyis ji lta'i ltas yin zhes

gleng / de'i nyin kyang rje nyid kyi sku gzugs ni snga ma ji ltar las gsar du zugs sogs med gsungs/ de ring lnga mchod kyi mchod pa zab rgyas su shom gsungs/ de nub thugs dam
gtor bsngos kyi rim pa sogs ci rigs par grub nas/ ma chen pas bzhes thug zhus skabs/ bla brang gi rtsis 'grig sogs kyi dpon po la 'o brgyal tshul mang tsam gsungs/ da
nga yang tshe de tsam yin pa 'dra phebs/ bir srung thugs dam dang / lam zab bla ma'i rnal 'byor sogs mdzad grub 'phral/ yud tsam zhig nas zhing 'di'i gdul bya rdzogs nas
zhing gzhan du gshegs pa'i tshul bstan/ zhag bdun bar du thugs dam bzhugs shing / grol ltas su shangs bug gnyis nas byang sems dkar dmar mang du byung / gdung mjal rim gyis
btang nas rang gzhan kun gyis mchod pa sogs rgyas par phul rdo rje slob dpon dkon mchog grags pa dang / bstan pa rgyal mtshan bcas/ dge 'dun bco lnga skor gyis snga chog
bla mchod phyi chog kye rdor bcas btang / sku gdung zhugs 'bul/ thar rtse mkhan chen/ rdo rje slob dpon dkon mchog grags pa gnyis kyis mdzad 'ja' sprin sogs ya mtshan
ltas kyang mang du byung / dgon gnas 'di nyid kyis mtshon nye skor gyi chos sde rnams su mang 'gyed/ rten gsum la mchod 'bul/ bla chen tshang mar 'bul ba sogs dgongs rdzogs
rgya che ba sgrub pa dang / dus thang / lam 'bras kha skong gi snang brnyan sman

'dam las bskrun pa/ khang bu brtsegs pa sogs bzhengs/ gtsug lag tu gtan bzhag zangs ltib che legs spus gtsang bcu gnyis bzhag pa bcas thugs kyi dgongs pa yongs su rdzogs par
zhus/ cung zad spro bas blta bar 'dod na rnam thar dad ldan dga' skyed la gzigs 'tshal// //dpal ldan dkon mchog yid bzhin nor bu gsum/ /mkhyen snyam yid la dran pa skal
ba bzang / /dge legs snang ba 'phel ba rten 'brel gyi/ /chos nyid 'od gsal dkon mchog gsum la 'dud/ /yon tan mi zad pa'i gter mdzod rgyal ba kun dga' bzang po lta bus kyang
/ bla ma bsam 'grub rgyal mtshan gyi dris lan du/ nged kyi rnam thar mdor bsdus shig bskur gsung ba/ dkon mchog gsum la zhe nas skyabs su 'gro zhing / mdo sde mdzangs
blun la snying nas dad pa rnyed pa tsam ma gtogs gzhan yon tan gyi khyad par gang yang med/ ces gsungs gda' na/ kho bo lta bu'i rnam thar 'god pa bzhad gad kyi rgyu las
ma mchis kyang / mkhan chen byang chub pa'i bka' gnang gyen zlog ma nus pas/ dngos po'i gnas lugs cung zad brjod na/ bdag rin chen mi 'gyur rgyal mtshan yul bzhad chos su
gser 'phyang zhes pa me mo bya'i lo/ pha shar chen dam pa'i rigs phun tshogs rab brtan dang / ma tshe brtan bu khrid gnyis kyi bur skyes/ mno mi shes pa'i skabs rnga rdung
pa/ cha lang bkrol tshul

dang / dbyangs 'then tshul byed pa zhig yod pas/ la las tshes bcu pa zhig gi skye ba yin nam zer/ la las bskang gso gtong mkhan zhig gi bag chags yin pa 'dra zer/ gang ltar
dge ba'i bag chags cung zad yod pa zhig yin par mngon/ la las khyod zhabs drung blo gros grags pa'i skye ba yin zer na 'ang / de nyid ni dga' ldan lha yul du byams pa'i
zhabs drung du 'khrungs pa las kho bo lta bur skye ba bzhes pa ga la srid/ lo brgyad lon nas ngor du yong / dge rgan sangs rgyas tshul khrims kyi ye ge'i ma mo bslabs/ re
zhig nas sa skyar phyin/ sngags 'chang ngag dbang kun dga' bsod nams rin chen la gtsug phud phul ming ren chen mi 'gyur rgyal mtshan du btags/ tshe rta zung 'brel gyi dbang
gnang ba sogs bdag rkyen yang dag par mdzad/ de nas ngor du yong / 'di skabs mtshan mo hob langs byed rgyu yod par/ mkhan chen bkra shis lhun grub la gshed dmar gyi dbang
zhus pas/ bar chad gyi mtshan ma mngon sum du zhi/ nub gcig gnyid 'chol la 'jam dpal mtshan brjod 'don gyin 'dug zer/ de'i nang par dge rgan sangs rgyas tshul khrims
na re/ a ya mtshan la/ mdang mtshan brjod 'don gyin 'dug pa/ da nang skyor dang zer yang skyor rgyu mi 'dug /de skabs blor 'dzin pa lta ci/ dpe sgrogs byas pa'i bag chags
kyang med/ dge rgan gyi zhal rdzun ni min las che/ de nas mkhan chen bkra shis lhun grub kyis mkhan po/ byams pa bsod

nams bzang pos slob dpon mdzad nas bdag rab tu byung / bsrung sdom yang spyi mthun tsam byas/ mkhan chen bkra shis lhun grub klu sdings su gdan drangs nas dbang lung rjes gnang
mang du zhus/ e wa~M gtsug lag khang du 'jam mgon tshul khrims lhun grub la lam 'bras zhus/ gsung dpang mtho zhing go bde bas/ snang gsum skabs 'khor ba la skyugs log
pa dang / de las thar 'dod kyi blo cung zad skye ba byung / rgyud gsum skabs/ ye shes rgyal mtshan gyi zla bo byas nas nub re bzhin maNDal gyi rnal 'byor byas/ rang nyid
na gzhon dar yam pas slob gnyer ni cher med/ sle lung mkhan chen rdo rje gdan pa la tshe dbang grub rgyal ma brgya tshar/ seng gdong sngon mo'i rjes gnang / sa skya bka'
'bum yongs rdzogs kyi lung zhus/ byang chub sems dpa' dpal ldan chos skyong nas/ gsang 'dus mi bskyod pa/ 'jigs byed sa lugs/ kun rig /dug dbang / brgyad stong pa'i lung
sogs zhus/ byams pa bsod nams bzang po la sgrub thabs rgya mtsho rgya gzhung bod gzhung gi lung sogs zhus/ slob gnyer la chos spyod yongs rdzogs/ dbyar chog skor dang /
ngor lugs bdun du grags pa'i kye rdor/ gsang 'dus mi bskyod pa/ 'jam rdor sambu Ta/ gur rigs bsdus bde mchog lo nag gnyis/ tshul ljon/ sdom gsum rab dbye/ brtag gnyis rnams
kyi tshig blor bzung nas btang / snang gsum mdzes rgyan dang / rgyud gsum mdzes rgyan gnyis blor bzung nas byang chub sems dpa' dpal ldan chos skyong gi drung du

rgyugs 'bul/ don ni ye ma go /'jam dbyangs dkar po/ tshe dpag med/ kun rig /mgon po/ 'jigs byed rnams kyi bsnyen pa sgra dag par byas/ slob dpon blo gros brtan pas/ thog mar
sgra la mkhas pa yis/ /tshig don rnam par phye ste bstan/ /de nas don la mkhas pa yis/ /lhag chad 'khrul pa med par bshad/ /ces gsungs pa bzhin sgra 'di shes na snyam yang
/ mtshams sbyor lnga pa tsam las slob thub pa'i stabs 'grig pa zhig ma byung / snyan ngag /byams pa bsod nams bzang po'i zhabs drung du bslabs/ don rgyan so lnga'i rtsom
rgyugs tshar gcig phul nas shes khul byas/ skar rtsis/ lnga bsdus/ gza' lnga/ dus sbyor bcas bslabs/ 'byung rtsis gras nas rde'u zhe bdun ma bslabs/ 'ga' zhig skar rtsis
'di g.yeng ba che bas slob mi rung zhes dang / bris bsubs byas pa'i rnam smin yin zhes smod kyang / dus 'khor rgyal bas gsungs pas de la smod pa ya nga ba tsam du zad/
rang gis bsams par rgyud gsum mdzes rgyan las/ rten 'brel gyi gnad shes na nyon mongs dang rnam rtog kyang lam du 'gyur la/ gnad ma shes na lha dang stong nyid bsgom pa
la sogs pa rnams kyang bar chad du 'gro ba'i skabs srid pas rten 'brel nyid gnad du che bar bzhed/ ces gsungs pas rten 'brel la khyad gsod mi rung bar go /lo chen dharma
shrIs/ chos kun don dam gshis kyi gnas lugs la/ /rtsis dang 'bras bu'i spros pa kun bral kyang / /kun rdzob rten 'brel mi bslur gsungs pa'i phyir/ /bdag legs 'dod pa rnams

kyis blang bar 'os/ /zhes gsungs pa'i phyir ro/ /slob dpon sangs rgyas gsang bas/ gal te rnal 'byor gza' skar 'jug phod dang / /dus dang lo zla bzang ngan rtsi byed na/ /dbyer
med mnyam pa nyid dang 'gal bas na/ /byang chub thob pa rab tu dka' bar 'gyur/ /zhes bshad pa ni thos bsam gyis sgro 'dogs chod zin nas yun ring bsgom pa'i sgom chen
la gsungs kyi/ gzhan la slob mi dgos par bstan pa ma yin te/ gsang ba spyi rgyud las/ nyi ma zla ba gzas 'dzin dang / /ya mtshan che ltas byung ba dang / /cho 'phrul gyi
ni zla ba la/ /bsgrigs te dkyil 'khor bri bar bya/ /zhes dang / rab gnas kyi rgyud las/ /dbang bskur dang ni rab gnas nyid/ /yar gyi ngo la brtag par bya/ /gza' dang skar
ma 'dzom gyur na/ /mar ngo la yang nyes pa med/ /ces brtsi dgos par gsungs/ brtsi ba la rtsis shes mkhan dgos pas so snyam mo/ /rtsis 'dis kha 'don la sad byed gyi na yod
'gro snang ba 'ga' zhig la 'char gin 'dug kyang / spyod 'jug las/ nad kyis dkrugs pa'i mi dag ni/ /las rnams kun la mthu med pa/ /zhes pa ltar/ rang nyid lus gcong ba dang
/ le lo ches pas skyon ma gtogs/ nyin gung tshes grangs gsum re tsam bton pa'i sa ris kyi thugs dam ma byed zer mi yang 'dug lags/ shes bya rig pa'i gnas lnga la mkhas
pa'i sngon gyi paNDi ta rnams zhal 'don mdzad kyin los yod kyang / shes bya mkhyen pas thugs dam la gnod pa'i

sgros ye mi snang / deng sang shes bya phyogs re'i cha shas tsam shes pas thugs dam la gnod pa bzhad gad kyi gnas so/ /'phags pa ljon shing gi mdo las/ bsam pa med par nyal
te gnyid log na/ /'jig rten 'di yi nyi ma sgo ru nub/ /ces dang / slob dpon zla ba grags pas dbu ma 'jug pa las/ yon tan thams cad brtson 'grus rjes 'gro zhing / /bsod nams
blo gros tshogs ni gnyis kyi rgyu/ /zhes gsungs pa'i don gang yin rtsad gcod dgos par snang / mdor na slob dpon Arya de bas/ bsam pas byang chub sems dpa' yi/ /dge ba'am
yang na mi dge ba/ /thams cad dge ba nyid 'gyur te/ /gang phyir sems de gtso ba'i phyir/ /zhes gsungs pa bzhin/ bsam pa sems bskyed kyi rtsis zin na gang yang dge ba'i
chos yin snyam mo/ /mkhan chen byams pa bsod nams bzang pos mkhan po/ thar rtse mkhan chen nam mkha' bsam 'grub kyi las slob/ dbu mdzad sangs rgyas tshul khrims kyi gsang
ston/ yar rgyas bla ma sangs rgyas bstan pas dus bgo ba/ gzhan yang dge ba'i bshes gnyen bla ma sangs rgyas dpal bzang sogs dge 'dun grangs tshang pa'i dbus su bsnyen
par rdzogs/ de skabs dge slong gi khrims nyis brgya lnga bcu rtsa gsum gang yin ni ha ma go /'on kyang rtsa ba bzhi gang yin rtsad bcad nas bsrung khul byas/ 'phags pa klu
sgrub kyis/ khrims ni rgyu dang mi rgyu'i sa bzhin du/ /yon tan kun gyi gzhi rten lags par gsungs/ /zhes dang / dge slong la rab tu gces pa'i mdo las/ shin tu legs par
tshul khrims gang / /bsdams pa'i mi de mdzes pa'i gzugs/ /'dul ba la ni nye bar gnas/ /tshul khrims

bslab par rang yid ches/ /mi de nyi ma gcig la yang / /bsod nams phung po dpag tu med/ /gsog cing sangs rgyas 'bras bu 'grub/ /ces dang / tshul khrims 'di ni bde ba'i mchog
/tshul khrims 'di ni thar pa'i lam/ /tshul khrims 'di ni yon tan gzhi/ /tshul khrims 'di ni sangs rgyas rgyu/ /zhes sogs phan yon dpag tu med ba gsungs pas/ gal shin tu
che bar go yang / tshul khrims bshad tshod dang mthun pa bsrung nus pa dang / bsrung lugs shes pa gnyis ka dka' mnyam du mchis/ 'on kyang rlom sems med pa'i tshul khrims
dang ldan par bla ma dang dkon mchog gi byin gyis rlobs shig ces yid smon rgyun du bgyis so/ /kye rdor gzhi bsnyen zla ba brgyad tsam zhig byas/ mjug la las bzhi'i sbyin
sreg blugs/ zad byed ces pa me pho stag gi lo ngor gyi mkhan po byed dgos tshul byung ba bzhin zla ba brgyad pa'i tshes nyer lnga dge ba'i nyin e waM gtsug lag khang du phyin
lo lnga'i bar rang 'khos la dpags pa'i 'dzin skyong byas/ rgyal ba kun dga' bzang pos kwa ye kho bo'i rjes su slob pa rnams/ /sha chang la sogs ma dag 'tsho ba spangs/
/rmad byung yon tan kun gyi gzhi gcig pu/ /tshul khrims rin chen srog bas gces par bzung / /zhes dge slong gi khrims nyis brgya lnga bcu rtsa gsum las dus dbang gi sha
chang gnyis la bkar te gsungs dgos byung 'dug cing / de la'ang deng sang nyan mkhan dkon pa'i khar/ thebs la nyes dmigs shin tu che ba'i tha ma kha 'then mkhan shin tu mang
/ chang dang tha ma kha gnyis tshe phyi ma

rnam smin lci bar ma zad/ tshe 'dir yang lad tshabs shin tu che bar mthong bas nyan mkhan yod med ji ltar rung / phan tu re nas 'di skad smras so/ /chang tha ma kha la dga'
ba'i mi/ /blo lad tshabs che ba dngos su mthong / /tshe 'di la mi mdzes phyi mar sdug /skyon 'di dag spangs na bsod nams 'phel/ /chang bag med 'thung zhing dug 'then mkhan/
/rang gcig pu phung bar ma zad par/ /mi gzhan yang mang po lad 'gro 'dug /phan ma thogs na yang gnod ma skyel/ /zhes sogs kyis mtshon sgo yig mang du sbyar/ chang bag
med mi 'thung ba dang / tha ma kha mi 'then pa gnad shin tu che bar go /mdo las/ 'chi ba'i srog la kun kyang 'dzem/ /'tsho ba'i zas la kun kyang 'du/ /rang gi lus la dpe
long la/ /gzhan la gnod pa ma byed cig /ces pa 'di rang gzhan gyi dran pa'i gsal 'debs su yang yang smras/ rgyal sras zhi ba lhas/ 'jig rten bde ba ji snyed pa/ /de kun
gzhan bde 'dod la byung / /'jig rten sdug bsngal ji snyed pa/ /de kun bdag bde 'dod la byung / /mang du bshad lta ci zhig dgos/ /byis pas rang gi don byed dam/ /thub pas
gzhan gyi don mdzad pa/ /'di gnyis kyis ni khyad par ltos/ /zhes gsungs pa'i gnad ma 'phyugs par nyams su len khul byas/ rgyas sras thogs med bzang po dpal gyis/ yul phyi
rol gyi log sgrub sna tshogs pa/ /rang nga rgyal gyi

khong yus ches pas len/ /nga rgyal gyi khong yus spong tsa na/ /rkyen log sgrub lam gyi grogs su 'char/ /zhes dang / lugs kyi bstan bcos las/ che phra'i bya ba gang la'ang
rang gi 'dod/ /ha cang ches na kha dpe mi 'tshengs pa'i/ /phugs su rang la gnod pas 'dod nye dang / /phyogs cha nye ring nam yang med par mdzod/ /ces gsungs pa bzhin/ rang
'dod chung zhing spyi la phan sems che ba/ gnad che shos zhig tu go /lag len thams cad kyang de'i steng nas byed khul byas/ rgyas sras sems dpa' chen pos/ gang dang 'grogs
na dug gsum 'phel 'gyur zhing / /thos bsam sgom pa'i bya ba nyams 'gyur la/ /byams dang snying rje med par sgyur byed pa'i/ /grogs ngan spong ba rgyal sras lag len yin/
/zhes gsungs pa bzhin/ sdig grogs kyi dbang du yang ma shor ba'i khul byas/ dpal mar me mdzad kyis/ mang po'i nang du ngag la brtag /gcig pur 'dug na sems la brtag /ces
gsungs pa bzhin/ mang po'i nang du ngag la ma brtags par kha nas sna tshogs smras na/ la la'i dbu la phog /la la'i zhabs la phog nas las ngan gyi rgyur 'gro ba mang bas
ngag btsun pa gal che bar go /rje sa paN gyis/ tshig ngan brjod pa'i 'jig rten du/ /'dod pa 'grub pa mi srid kyi/ /yid la rang 'dod bsgrubs na yang / /ngag gi kun dang mthun
par gyis/ /rang dang gzhan gyi don 'grub

na/ /'jam rtsub ji ltar byas kyang rung / /thabs la mkhas pa'i spyod pa la/ /g.yo sgyu thub pas ma gsungs so/ /zhes pa'i don yid la 'jags par byas/ bstan don la rgyar gnod
nges kyi gnad mtshams gal po cher mi byed dbang med byung na ma gtogs/ mthu mdo sgrub 'di yang mang na rang gzhan kun la gnod/ dga' mi dga' cung zad re'i ched du drag las
byed pa ni/ rang bsam pa ngan pa'i rtags su go /kha bstan don la rgyar snyad btags nas/ /don rang gi ched du mthu mdo sgrub/ /gzhan brlag phyir byed pa 'di rigs la/ /rgyu
bden pa'i 'bras bu smin pa bden/ /zhes kyang smras so/ /spyod 'jug las/ nad kyis dkrugs pa'i mi dag ni/ /las rnams kun la mthu med pa/ /zhes pa ltar rang nyid lus gcod
pa dang / blo rmongs pa sogs gang spyi'i thad nas sa stong bkag nas sdod pa tsam ma gtogs bstan pa la phan slebs che ba zhig mi 'dug pa nas/ rje sa paN gyis/ gang zhig shes
pa'i bya ba bsko/ mi nus pa la 'ga' mi sbyar/ /chu la shing rtas mi bgrod na/ /thang la gru yis ji ltar bgrod/ /ces pa ltar/ nged rang mi lcogs pas dgongs khrol zhus shing
/ chos rje sangs rgyas ye shes pa chos 'chad nyan/ zhi dul gyi yon tan sogs gang ci'i mtshams nas mkhan po'i 'os su 'dug pa bzhin/ skyes bdag ces pa lcags mo lug gi
lo chos khrir mnga' gsol yang / mdo sdud pa las/ rin chen chos kyang dkon la rtag tu 'tshe

ba mang / /zhes gsungs pa bzhin/ rang cag bsod nams dman pas bar chad kyi dbang du song ba bya thabs bral zhing / 'khor ba'i chos nyid la yid skyo bar gyur nas/ rang nyid la
smras pa/ nam shi 'gro nges pa ma mchis shing / /shi song na gar skye'i nges pa ci/ /dus da ltar rang dbang yod skabs su/ /las dge sdig blang dor tshul bzhin mdzod/ /ces
kyang smras so/ /dpe chos rin chen spungs pa las/ bla ma'i gdams ngag thams cad ma lus par shes snyam yang / da dung brgya tshar stong tshar zhus pas/ thebs re dang thebs
re mi 'dra bar blo la bskyed dang phogs mi yong mi srid/ ces gsungs 'dug pa bzhin/ thos bsam rgya chen po bya ba shin tu gal che yang / rang nyid lus gcong le lo dang
mi nus pa 'di gnyis dbang che drag nas/ thos bsam bsgom gsum yid ches pa zhig bya rgyu ma byung / brtson 'grus rgyal chen dpon g.yog rnams 'dir phebs dang bstun nas dga'
mo yong la re che zhig yod/ yid smon 'grub pa bla ma dkon mchog mkhyen/ gshin gson gyi dkor gyi mun pa 'di shin tu lci ba zhig 'dug /'on kyang bsngo smon gyi nyi ma shar
na blo bde 'bol gyi 'gro 'dug pa rten 'brel gyi chos nyid du gda'/ lhag par gshin po'i bsngo rten byung skabs/ dpal 'phags pa spyan ras gzigs dbang mkhyen/ /bdag rin chen
mi 'gyur rgyal mtshan la/ /blo gtad pa'i gshin gson mang po yod/ /kun khyed kyis thugs

rjes bzung du gsol/ /oM ma Ni padme hU~M/ /zhes gsol ba 'debs khul byas/ mdor na skyid sdug legs nyes ci byung yang / dkon mchog la blo gtad nas ci byed dge ba'i chos nas bshad
pa bzhin byas khul lags/ ci byed dge ba'i chos dang bstun na yang / /yang dag rang zhig ga 'dras byung yod dam/ /dam nyams khrims 'chal nyes ltung thams cad bshags/
/bshags blo skyes pas nyes ltung 'dag par shog /mi tshe phyed lhag tsam zhig song na yang / /yang dag dam chos byas pa'i rjes ni ci/ /ci shes nyams len da ni ran 'dug go
/go ba skyes nas nyams len byed par shog /rang gi gnas tshul bltas na mthong nus 'di/ /gzhan la phan phyir bris pa'i dge ba yis/ /tshe rabs kun tu gzhan la mi 'tshe zhing
/ /gzhan phan byang chub sems dang mi 'bral shog /ces rang gi gnas tshul bltas na mthong nus 'di yang rin chen mi 'gyur rgyal mtshan gyis sbyar ba dge legs 'phel/ sarba
mangga laM/ /bha wantu// //mkhan chen rdo rje 'dzin pa dkon mchog grags pa ni/ mdo smad kyi yul bzhag brag lha rtse'i byang ngos su dpag tshad gcig tsam bgrod pa na stag
ra pha tsho bcu gnyis kyi ya gyal rgyal bzang zhes pa'i yul na/ yab gzi rgan a 'bum padma dang / yum a 'tsho ma zhes pa gnyis kyi sras su sprel lor 'khrungs shing / khu

bo'i bla ma nas ming nyi ma btags shing / mkhan chen lhun grub dpal ldan gyi dbon por gtogs pa/ khu bo bla ma sku mched gnyis yod pa las/ gcen la kun dga' shes rab zer zhing
/ mkhan chen lhun grub dpal ldan gyi slob ma dgung lo brgyad cu tsam bzhugs pa'i grub thob cig ste zhal 'don la shin tu brtson pa'i ljags sngags dang ljags chu tsam gyis
yang sems can nad gdon las grol zhing / sku gshegs tshe snyun gzhi gang yang med kyang gdung khang brtsigs nas de nang du bzhugs te sku mdangs kyang sngar gyi de 'gyur
nas dkar por gyur zhing / sku gdung gi me mchod 'bul lugs sogs rjes kyi bya ba rnams mkhan chen rang gi gcen po rnams la zhal bsgos bgyis te dbus gtsang phyogs su zhal gzigs
nas 'das pas zhag gsum me tog gi char rgyun ma chad pa sogs 'das rtags ngo mtshar rmad du byung ba'i sreg chog pa mang brten chos rje sogs kun ya mtshan du gyur skad
do/ /de'i gcung bsod nams dpal 'byor ni mkhas grub sangs rgyas phun tshogs kyi skra bcad lugs gnyis kyi mkhyen sgo shin tu yangs shing shes bya mtha' dag gi rgyud phyug pa
gsung bzang zhing gzi brjid che ba'i kun yid 'phrog pa'i bag dang ldan pa zhig bzhugs pa de ny-id kyi/ yul der sa dpyad phun sum tshogs pa bya rgod skyid nyal rgyag pa'i
spyi gtsug tu nor bu rin po ches brgyan pa 'dra ba lta bu'i stengs na sngar med kyi gtsug lag khang gsar bskrun

mdzad pa sogs yul der e wa~M pa'i bstan 'dzin stobs chen zhig yin ces gleng 'dug cing / dgon pa'i ming yang rgod 'dra byang chub gling zhes zer ba'i da lta yang mkhan po nyid
kyi gcen po zhig gi dgon bdag byas nas yod 'dug /gzhan yang de'i nye 'khor du dar mdo pha ri sgar pa zhes yongs su grags pas rigs rgyud phun sum tshogs pa gtum dbon pa/
gnam bskos 'jam dbyangs gong ma bdag po'i gser dam gyi bdag po bla chen dam chos pa dang / de'i dbon sangs rgyas dpal ldan/ mkhan rang gi rtsa ba'i bla ma grags pa 'od
zer bcas dbon rim brgyud kyi bzhugs gnas gtum yul zhes pa'i grong khyer gyi dbus na ri seng ge 'gying stabs 'dra ba'i stengs su lha khang nang rten khyad 'phags du ma bzhugs
pa la 'bur 'go ces grags pa dang / de'i dgon lag gi char gtogs dpal ldan rags par mang brtan rnam grol gling / ra jo/ rdzas tshug /stag rtse/ spang bzang sogs e wa~M
pa'i dgon pa bzang rab 'ga' zhig kyang yod 'dug cing / khu bo'i bla ma gnyis kyi rgod 'dra byang chub gling gi 'dzin bdag gam/ kho rang zung gi rjes 'jug lta bu 'phral la
yong res mkhan chen pa'i yab padma la bu bzhi yod pa'i che ba gsum la rim bzhin chos slob kyang gsum ka chos mgo ma thon no/ /de dag gi nang nas chung shos dam pa 'di nyid
de rang lo brgyad par chos byas/ bcu gsum la khu bo'i bla mas dar mdo pha ri sgar du sbyor gtad zhus bla chen grags 'od dang mjal ming nyi ma 'od zer

gnang / zhag shas nas chos spyod kyi rim pa rnams rgyugs phul ba'i ming shes rab bzang po spos/ bcu bdun la e wa~M du 'byor/ rdo rje 'chang bsod nams bzang po dang nam mkha'
bsam 'grub sogs mjal/ mkhan chen nam mkha' bsam 'grub kyi drung du lo der rab tu byung mtshan dkon mchog grags pa gnang / gnyis ka la gsung ngag lam 'bras yongs rdzogs
re dang / dbang lung rjes gnang rigs gsan/ phyis rang lo nyi shu par rab byung mkhan por bsnyen par rdzogs shing / dge rgan chos mthun bsten pa bzang stabs/ rgyud 'don bzhi/
snang rgyud/ gzhung bdun/ thub pa'i dgongs gsal/ dgongs rgyan rnams rgyugs 'bul gnang / de mtshungs bsnyen pa'i rigs kyang dges pa rdo rje'i bsnyen pa bcu cha'i sbyin
sreg tshogs 'khor bcas pa/ 'jigs byed bsnyen chen bcu cha'i sbyin sreg tshogs 'khor sbrags pa/ kun rig /mi 'khrugs pa/ tshe dpag med/ 'jam dbyangs dkar ser/ sgrol dkar/
seng ge sgra/ mgon po brag rdzong ma/ gnyan mgon/ las gshin/ dmar bo skor gsum/ dbyu gu mched gsum rnams kyi bsnyen tshad re byas shing rjes su kha skong bcas gnang / de
dag gi skabs su nyams rtogs cher 'phel zhing bla ma lhas byin gyis brlabs pa'i rtags mtshan mnal lam sogs kyang ya mtshan che ba mang rab byung 'dug cing / dgung grangs nyer
lnga

pa e wa~M 'dus pa rgya mtshos rdo rje slob dpon du bla spyi kun gyi mos bsdur gyi gsol ba btab pa ltar 'khod cing / bstan pa rin po che'i mig rgyan du che ba'i sgrig lam kun
spyod cho ga phyag len chos 'chad nyan sogs 'gran bral gyis sku drin shin tu che ba cig tu gyur/ so bdun pa lcags mo lug gi lor sa gzhung gnyis kyi bsko gzhag gi bka' shog
rin po che'i dgongs don ltar/ rgyal ba rdo rje 'chang kun dga' bzang po'i chos kyi khri mthon por mnga' gsol/ gsung ngag rin po ches zab rgyas su lo ltar stsal ba dang
/ khams mnga' ris dbus gtsang phyogs kyi slob ma bgrang las 'das pa la so thar gyi sdom pa 'bogs pa/ smin grol gyi dbang khrid rgyab chos sogs gang la gang 'tsham gyi rnam
par dkar ba'i mdzad phrin phun sum tshogs pa dang / lhar bcas skye dgu'i gtsug nor/ rgyal dbang thams cad mkhyen gzigs chen pos bka' gnang gser pa spyi bcings kyis klo
'dzum legs 'dum du chibs bskyod gnang ba/ mchog gsum spyi dang / bye brag dpal ldan sa ngor gnyis kyi dam can srung ma'i mthu stobs kyis/ phan tshun zlos pa med pa'i ching
spel legs lam du grub cing / klo 'dzum gzhung gi sa sna'i mi sdes mtshon tshang mar dmag 'khrug g.yor long sogs kyi nyam nyes las bskyabs shing / slar yang ngor du chag
phebs tshe zhabs drung khag gi rta thab kyi bsu ba dang / 'dus pa rgya mtsho'i tshogs kyi mchod pa'i yo byad dang chabs cig pa'i ser phreng dang

bcas phebs bsu thog /lugs gnyis kyi bkod pa ji ltar dgos pa mdzad de/ lha ldan ri bo gru 'dzin du skyabs mgon chen po'i mjal phyag tu phebs/ gtso bo gong sa mchog dang / bka'
mgron gyis mtshon tshang mas spyan rgyang bdag rkyen e wa~M ba'i bstan don lar rgya'i sngon gyi bka' bstan rim par rgyab gnon gtsang chod/ dngos po gya nom pa'i gnang
sbyin sogs bka' drin stsal ba bcas sku bsod dang phrin las mi dman pa gyur/ bdag cag gis kyang 'bul spom sogs mi dman pa sngon phul grub kyang lha ldan du dngos mjal gyi
thog la zhus/ slar yang ngor du phebs te/ rgyal ba gong ma'i ring lugs rjes su skyong ba'i lugs gnyis kyi sgo nas bla brang gi 'dzin grA'i skor sngar rgyun ltar gnang / de
skabs dpal sa skya pa chen po nyi zla zung 'brel dbus phebs chibs skyod bka' drin che ba'i yar lam zhar ngor du chag phebs par/ chibs bsu/ ser phreng sogs kyi bkod gnang
dang / bla brang nas gsol ston zur chas kyi rim pa/ dngos po'i 'bul nod chibs skyel bcas gra gang 'grig zhus par/ skyabs mgon mched kyang dgyes pa chen pos sgo 'phar bye
pa'i legs lam phun sum tshogs par gyur/ mkhan 'di nyid nas dam pa du mar zab chos kyi rigs du ma gsan pa rgya che ba dang / kho bo cag la'ang rje btsun sa skya pa'i gdams
pa khyad par can gsung ngag gi chos skor dang / gser chos kyi rigs dbang lung / rje gnang lung gi tshogs gang dgos phul/ gzhan yang dge tshogs ci che spel/ de lta bu'i
byas byung rags bsdus 'di 'ang dge slong dkon mchog grags pas so// //mangga laM/

Page Empty

shrI e wa~M pa'i gdan rabs nor bu'i phreng ba'i zhal skong bdud rtsi'i thigs phreng zhes bya ba/ / /oM swa sti siddhaM/ gzod nas shin tu rnam par dag pas srid pa'i mun pa kun
zos te/ /kha sbyor bdun gyi snang ba cher rdzogs bla na med pa'i rtser 'dzegs kyang / byama~Xs pa~X'i gzi yis 'gro kuna~X dga~X' ster bstana~X pa~X'i rgyala~X mtsha~Xn
sgreng ba po/ /dpal ldan bla ma dgyes pa rdo rje byang chub bar du snying dbus mchod/ /srid pa'i brlan kun gdod nas bskams kyang snying rje 'o ma'i chu gter phyur/ /yon
tan 'bras bzang nyid kyis 'dzin yang phan bde'i 'dod rgu kun la stsal/ /rgyal bas tshangs dbyangs gling bus bsngags pas yang yang bskor zhing dam du 'khyud/ /'jig rten dbang
phyug kun dga' bzang po rgya mtsho'i blo la lha phyag brtseg /lung dang rig pa'i chu gter la gnas rtsod dang rtsom pa'i phud sgra sgrogs/ /bslab gsum nor bu'i gdengs
ka 'bar bas log rtog dbul phongs yongs su bcil/ /smin grol bdud rtsi'i char rgyun 'bebs pas sku bzhi'i lo thog rgyas mdzad pa/ /dpal ldan bla ma klu rgyal tshogs kyis shis
pa'i me tog char du stsol/ /zhes pa'i tshig gi me tog nyung ngu 'thor bas mdun bsus te/ gang zhig brjod par bya ba'i snying por/ rnam par snang mdzad gang chen mtsho'i
phyag mthil gyi rdul phra rab la gnas pa'i gzhi dang snying po me tog gis brgyan pa'i zhing khams kyi nang gses/ stong gsum gyi stong chen po mi mjed 'jig rten gyi khams
zhes grags pa'i bye brag dbus kyi gling chen po bzhi pa'i 'jig rten gyi khams zhes bya ba las/ lho phyogs 'dzam bu'i gling gi byang phyogs kha ba can gyi ljongs 'dir sprul
pa'i rgyal blon rnams kyi bdag rkyen las lo paN rnams kyis dam pa'i chos kyi srol btod/ dar zhing rgyas par mdzad pa las/ rje btsun 'jam dpal dbyangs 'od gsal 'chi med
rigs las bsam bzhin du skye ba'i 'khri shing bzung ba rje btsun gong ma lnga la sogs pa rnams kyis lung rtogs kyi bstan pa rin po che gong nas gong du 'phel bar mdzad pa
las/ phyis su thub pa'i bstan pa spyi dang / bye brag rje btsun sa skya pa rnams kyi bzhed srol 'dzin pa rnams kyi nang nas gtsug gi nor bu ltar gyur pa/ sngags kyi bstan
pa 'dzin pa la ngor rdzong gnyis su grags pa'i nang nas ches mchog tu gyur pa ni/ bcom ldan 'das thub pa'i dbang pos lung bstan gyi me tog lan gcig ma yin pa yang nas yang
du 'thor ba'i ngor chen rdo rje 'chang kun dga' bzang po zhes mtshan snyan gdugs dkar po gcig gis srid pa dang zhi ba'i khyon thams cad yongs su khebs pa de nyid 'jig
rten du byon te/ de bzhin gshegs pa'i bstan pa la ston pa gnyis pa lta bu'i mdzad pa rlabs po che'i sgo nas/ rgyal ba'i bstan pa rin po che spyi dang / bye brag rdo rje theg
pa'i chos skor thams cad sa'i steng phal che bar dar zhing rgyas par mdzad pa yin no/ /de nas kyang rje de nyid kyi rgyal tshab tu mi 'jigs gdong lngas bteg pa'i chos
kyi khri 'phang mthon por mnga' gsol ba'i bstan 'dzin gyi skyes bu bar ma chad pa mu tig bstar la brgyus pa ltar byon pa las/ mus chen 'khor lo sdom pa nas gdan rabs nyer
drug pa mkhan chen shes bya bzang po'i bar gyi rnam thar mdor bsdus re 'jam mgon sangs rgyas phun

tshogs kyis mdzad pa gdan rabs nor phreng du grags pa de'i kha skong 'jam mgon sangs rgyas phun tshogs nas/ gdan rabs so gsum pa byams pa dpal ldan chos skyong bar gyi rnam
thar dpal chos kyis mdzad pa rtogs brjod 'dod rgu'i dpal ster dang / gdan rabs so lnga pa khang sar mkhan chen bsod nams lhun grub kyi rnam thar dpal chos pas mdzad pa/
gdan rabs so drug pa shar chen mi 'gyur rgyal mtshan gyi rnam thar rje rang nyid kyis mdzad pa/ gdan rabs so brgyad pa 'jam dbyangs dkon mchog grags pa'i rnam thar rje rang
nyid kyis mdzad pa bcas spar du bzhugs pa'i zhal skong 'bri ba la/ phyag chen thig le las/ gang zhig dbang bskur sbyin byed pa/ /de ni rdor sems lta bur blta/ /bla ma
ston pa bas lhag blta/ /yid bzhin rin chen mnyam par blta/ /zhes dang / gur las/ dbang bskur thob pa'i slob dpon la ji ltar blta bar bgyi/ bka' stsal pa/ slob dpon ston par
gyur pa ni/ /sangs rgyas kun gyis phyag mdzad pa/ /bdag cag rnams kyi pha dang ma/ /'di nyid yin par bsam par bya/ /zhes dang / sa paN gyis/ bla ma sangs rgyas nyid yin
zhes/ /bya ba dbang bskur thob nas yin/ /zhes gsungs pa ltar dbang bskur gtso bor gyur pa'i sdom pa gsum gyi chos kyi bka' drin thob pa'i rtsa ba dang brgyud pa'i bla ma
rnams kyi rnam thar brjod pa ni/ dus gsum gyi rgyal ba sras dang bcas pa'i yon tan brjod pa las lhag pa'i bsod nams thob pa sogs don che ba yang dag pa'i lung tshad mas
grub pa'i phyir snying po'i don mdor bsdus te brjod pa la// ! gdan rabs so bzhi pa mkhas grub sangs rgyas dpal bzang ni/ mdo khams go 'jo'i yul du bkra shis pa'i dge mtshan
du ma dang bcas te sku 'khrungs/ sku chung ngu'i dus nas dam pa'i rigs sad cing / chos spyod dang thos bsam la brtson/ nar son pa na e wa~M chos ldan gyi grwa sar ga
zi khang tshan du zhugs/ byams pa bsod nams bzang po/ mkhan chen bkra shis lhun grub/ byams pa tshul khrims lhun grub/ thar rtse nam mkha' bsam 'grub/ mkhan chen dpal ldan
chos skyong rnams gtso bor bsten nas/ sdom pa gsum gyi gtsos zab rgyas kyi gdams pa rgya mtsho lta bur gsan/ ma hA paNDi ta tshul khrims rin chen sogs las sgra snyan sogs
rig gnas du mar bslab sbyangs mdzad/ dges pa rdo rje sogs lhag pa'i lha'i bsnyen sgrub mthar phyin/ byams pa bsod nams bzang pos mkhan sa'i las khur snga phyi gnyis mdzad
pa'i phyi ma'i gdan tshab tu kun mkhyen e wa~M pa'i chos kyi khri la mnga' gsol/ sdom pa gsum dang gsung ngag rin po che sogs zab rgyas chos kyi 'khor lo bskor nas mkhan
chen bsod nams lhun grub/ shar chen mi 'gyur rgyal mtshan/ 'jam mgon sangs rgyas ye shes/ smra ba'i seng ge tshul khrims rin chen sogs skal ldan gyi slob tshogs mtha'
yas pa bskrun/ mkhan po'i las khur khang sar mkhan chen bsod nams lhun grub la phul nas/ khams sde dge'i phyogs su pheb/ chos kyi rgyal po bstan pa tshe ring dang mchod
yon du 'brel/ khro khog tu 'khor mdo dgon dang / rdzong chen dgon gnyis gsar bzhengs kyi bdag rkyen mdzad pa sogs rnam dkar gyi mdzad phrin ches che bar mnga' ba'i bstan
'dzin gyi skyes bu dam pa zhig go/ ! gdan rabs so bdun pa 'jam mgon sangs rgyas ye shes ni/ mkhan chen thams

cad mkhyen pa bkra shis lhun grub kyi dbon rigs su/ rang zhabs mdo mkhar zhes par sku 'khrungs/ chung ngu nas ngor gyi chos grwar byon/ chos spyod 'don chog skor dang / rgyud
chung bzhi sogs thugs 'dzin mdzad/ byams pa bsod nams bzang po/ mkhan chen bkra shis lhun grub/ 'jam mgon tshul khrims lhun grub/ thar rtse nam mkha' bsam 'grub/ mkhan
chen dpal ldan chos skyong sogs dam pa mang po las sdom pa gsum dang / gsung ngag rin po che sogs chos tshul mtha' yas pa gsan/ gzhung lugs rab 'byams la bslab sbyangs dang
gzigs rtog mdzad/ kye rdo rje'i gzhi bsnyen sogs lhag pa'i lha du ma'i bsnyen sgrub mthar phyin/ shar chen byang chub sems dpa' rin chen mi 'gyur rgyal mtshan gyi gdan
tshab tu dpal kun dga' bzang po'i chos kyi khri la mnga' gsol/ sdom pa gsum dang ngor lugs dkyil 'khor bdun/ gsung ngag rin po che/ sgrub thabs brgya rtsa dang rgya mtsho/
bla ma gong ma'i pod lung sogs dam ba'i chos kyi char sil mar phab pas skal bzang gi shes rgyud 'dzin ma'i dkyil 'khor la mngon mtho dang nges legs kyi 'bras bzang smin
pa'i slob tshogs kyang / ngag dbang chos skyong bzang po/ mkhas grub sangs rgyas grags pa/ dpal sa skya pa chen po sngags 'chang bla ma thams cad mkhyen pa ngag dbang
kun dga' blo gros/ ma hA paNDi ta tshul khrims rin chen sogs du mar bskrun/ lhar bcas 'gro ba'i skyabs gnas dam par gyur kyang sku tshe ring bor ma bzhugs pa zhi ba'i dbyings
su gshegs so/ /!gdan rabs so dgu pa ngag dbang chos skyong bzang po ni/ byams pa bsod nams bzang po dang / bsod nams lhun grub sogs dam pa mang po'i dbon rigs su gtsang
rong gling ma mkhar du sku 'khrungs/ rigs rus kyi yon tan du mar mnga'/ khyim gyi bya ba dug sbrul gnas pa'i tshang tshing dang / rab tu byung ba ni lha'i khang bzang
du gnas pa lta bur gzigs nas/ ngor e wa~M chos ldan du pheb/ mkhan chen grub dbang dpal ldan chos skyong gtsos/ mkhas grub sangs rgyas dpal bzang / mkhan chen bsod nams
lhun grub/ rin chen mi 'gyur rgyal mtshan/ 'jam mgon sangs rgyas ye shes sogs dam pa mang po las sdom pa gsum/ gsung ngag rin po che'i chos skor yongs rdzogs/ dgyes pa rdo
rje sogs dkyil 'khor mang po'i dbang lung khrid gsum/ gzhan yang sgrub thabs rjes gnang / sa skya bka' 'bum sogs pod mang po'i lung bcas gsan cing / thos pa dang bsam pas
sgro 'dogs chod par mdzad/ kye rdor/ 'jigs byed/ kun rig sogs yi dam mang po'i bsnyen sgrub tshul bzhin bgyis/ 'jam dbyangs dkon mchog grags pa'i gdan tshab tu ngor chen
rdo rje 'chang gi chos khri la mnga' gsol/ gsung ngag lam 'bras/ so byang sngags gsum sogs zab chos mtha' yas pa lo grangs du ma'i bar du slob tshogs rgya mtsho lta bu'i
rgyud smin par bya ba sogs kyis thub bstan phyogs brgyar 'phel ba'i dpal du gyur/ byams pa phun tshogs don grub/ mkhas grub kun dga' bsod nams/ byams pa nam mkha' 'chi
med sogs mkhas grub kyi slob ma du mar spel/ sku tshe'i mjug tu bod chen po'i ljongs su byon nas sde dge chos rgyal chen po dang / gling gdung brgyud sogs mi chen mang po'i
mchod gnas mdzad/ dpal ldan lhun grub steng sogs chos sde mang por bshad sgrub spel bar mdzad pa sogs 'brel

tshad don ldan gyi skyes bu dam pa gdon mi za ba zhig go/ ! gdan rabs bzhi bcu pa mkhas grub sangs rgyas grags pa ni/ mdo smad mi nyag gi yul bzhag ra lha rtse'i rgyab sha
grong zhes par dam pa'i rigs su mtshan dpe'i me tog bzhad/ sngon gyi dge ba'i bag chags kyis bskul nas gtsang stod 'og min e wa~M chos ldan du pheb/ byams pa nam mkha' bsam
'grub dpal bzang po'i drung nas sdom pa gsum gyi bdud rtsi thog mar gsol/ rgyud chung bzhi dang / kun tu dgos pa'i gzhung bdun sogs thugs 'dzin che/ de nas mkhan chen
dpal ldan chos skyong / mkhas grub sangs rgyas dpal bzang / 'jam mgon bsod nams lhun grub sogs dam pa mang po las ngor lugs dkyil 'khor bdun sogs dbang chen dang / sgrub
rjes du mar/ bde kye gsang 'jigs sogs kyi khrid dang byin rlabs/ gong ma lnga/ ngor chen yab sras sogs kyi bka' 'bum lung sogs dam pa'i chos kyi bdud rtsi dpag tu med par
gsol/ mdo sngags kyi gzhung la thos bsam gyis dpyad pa tshul bzhin mdzad/ zab don gyi gnad la sgom pas nyams rtogs rgyas/ ngag dbang chos skyong bzang po'i gdan tshab tu
thub mchog bstan pa'i gsal byed ngor chen rdo rje 'chang gi khri la mnga' gsol gyi me tog bkram/ dbus gtsang khams gsum nas 'ongs pa'i skal ldan gyi slob bu rnams la sdom
pa gsum dang / gsung ngag rin po che sogs chos kyi 'khor lo rgya che bar yun ring du bskor/ mkhas grub kun dga' bsod nams/ byams pa nam mkha' 'chi med/ mkhas grub ngag
dbang dam chos sogs bstan 'dzin gyi slob tshogs du mar spel bar mdzad pa sogs rnam dkar gyi phrin las gdul bya'i blo'i spyod yul las 'das pa'i rdo rje 'dzin pa chen po zhig
go/ ! gdan rabs zhe gcig pa ngag dbang phun tshogs don grub ni/ 'jam dbyangs dkon mchog grags pa'i dbon rigs su mi nyag bzhag ra lha rtse'i byang ngos rgyal bzang zhes
par bsam bzhin srid pa nye bar bzung / sku chung ngu nas bstan la lhag par dad de khyim thabs kyi bya ba gzhi mdo'i rtsa bzhin dor nas/ bstan pa rin po che'i sgor 'jug par
bya ba'i phyir du dpal e wa~M chos ldan gyi gnas su pheb/ rgyud chung bzhi dang / kun tu dgos pa'i gzhung bdun sogs thugs la mnga'/ 'jam dbyangs dkon mchog grags pa/ ngag
dbang chos skyong bzang po sogs rigs bdag tu bsten nas/ chos phung brgyad khri'i snying po sdom pa gsum dang / gsung ngag lam 'bras/ bde kye gsang gsum/ dmar nag 'jigs
gsum/ sgrub thabs rgya mtsho dang brgya rtsa sogs gsan cing thugs nyams su bzhes/ thos bsam sgom pas rang rgyud tshul bzhin smin par mdzad pa'i mthus/ mkhas grub sangs
rgyas grags pa'i gdan tshab tu kun mkhyen e wa~M pa'i khri la mnga' gsol/ snyan brgyud tshad ma bzhi ldan gyi zab khrid gsung ngag rin po ches gtsos dbang khrid lung sogs
'chad pas blo gsal slob bu'i tshogs mtha' yas pa smin par mdzad/ mkhas grub ngag dbang dam chos/ mkhan chen bsod nams dpal 'byor sogs brgyud 'dzin gyi dam pa mang po bskyed
pa sogs bstan pa rin po che la phyag rjes rlabs chen mdzad pa'i dam pa zhig go/ ! gdan rabs zhe gnyis pa mkhas grub kun dga' bsod nams ni/ mdo smad brag mgo rta dmar
zhes par ya rabs drwa ma'i rigs su sku 'khrungs/ dal 'byor gyi rten la rang gzhan gyi phan bde rlabs po che

bsgrub pa'i ched du/ dpal e wa~M chos ldan gyi dgon par byon/ chos spyod 'don chog /rgyud chung bzhi/ kun tu dgos pa'i gzhung bdun sogs sbyangs pa mthar phyin/ 'jam dbyangs
dkon mchog grags pa/ ngag dbang chos skyong bzang po/ mkhas grub sangs rgyas grags pa sogs chos kyi spyan ldan dam pa mang po spyi bo'i cod pan du bkod de/ rab 'byams sde
snod rgyud sde'i nying khu so byang sngags gsum/ gsung ngag rin po che sogs zab khrid duu ma/ dgyes pa rdo rje bka' babs bzhi sogs dbang dang rjes gnang byin rlabs skor
du ma/ dam pa snga ma'i bka' 'bum sogs lung rgyun bzhugs rigs legs par gsan te/ sgom pas nyams myong gi yon tan gong 'phel du gyur/ ngag dbang phun tshogs don grub kyi gdan
tshab tu 'og min e wa~M chos ldan gyi chos khri la mnga' gsol/ sdom pa gsum dang / dges pa rdo rje'i zab khrid lam 'bras bu dang bcas pa'i gdams ngag sogs gang la gang
'dod kyi smin grol bsam gyis mi khyab pa zhig stsal nas/ gdul bya rigs can sna tshogs srid pa'i mtsho las bsgral te thar pa'i grong khyer mchog tu phyin pa dang / mkhas
grub ngag dbang dam chos/ mkhan chen bsod nams dpal 'byor sogs dge ba'i bshes gnyen mang po 'phel bar mdzad cing bla ma lha dang bcas pas rjes su bzung ba'i grub pa'i dbang
phyug chen por gyur pa zhig go/ ! gdan rabs zhe gsum pa byams pa nam mkha' 'chi med ni/ sngon gyi dus su chos rgyal srong btsan sgam po'i bla sman mi dgu'i ya gyal brang
ti rgyal gnyen mkhar phug nas bzung dngos grub brnyes pa'i dam pa'i skyes bu bar ma chad par byon pa'i rgyud du skyes te sngon gnas rjes su dran pa sogs yon tan bsam
gyis mi khyab pa mnga'/ shrI e wa~M thar pa rtser pheb nas phyi nang gi rig gnas dang / kun tu dgos pa'i gzhung bdun/ rgyud chung bzhi sogs mdo sngags kyi gzhung du ma thugs
la bzung / khang sar mkhan chen ngag dbang chos skyong bzang po las lam 'bras tshogs bshad gsan/ dpal ldan sa skya'i mkhan po sbyin pa bkra shis las bsnyen rdzogs kyi
sdom pa nod/ 'jam mgon ngag dbang kun dga' blo gros las lam 'bras tshogs slob gnyis kyis thog drangs pa'i snyan brgyud tshad ma bzhi ldan gyi gdams pa mtha' dag la thos
bsam sgom gsum gyis gtan la phab/ phan khang sku dbon dang skyo mda' bla ma sogs yongs 'dzin dam pa bcu phrag lnga las lhag pa las zab rgyas kyi gdams pa rgya mtsho lta bur
gsan/ phyag len phra mo tsam la'ang ma 'dres par so so'i lugs bzhin mdzad/ rje rdo rje 'chang gi khri la zhabs pad bkod de lo grangs du ma'i bar du snaud ldan rnams smin
grol la bkod/ sde dge chos rgyal chen po'i dbu'i mchod gnas su pheb/ slob dpon chen po padma kA ra sogs lhag pa'i lhas zhal gzigs/ brag la phur pa btab pa sogs grub pa'i
sa la bzhugs pa'i mtshan rtags mngon sum du bstan/ phyogs der gtogs pa'i e wa~M pa'i rjes 'jug chos gra che chung thams cad la dbang lung man ngag gi 'chad spel dang /
cho ga'i phyag len/ dbyangs gdangs rol mo/ rim gnyis kyi rnal 'byor sogs bshad sgrub kyi bstan pa 'khrul med du bskyangs pa'i phyag rjes da lta'i bar du gnas pa khong gi
sku drin yin/ snga phyi kun tu gsung ngag tshogs bshad du ma dang / slob bshad lan gnyis kyis mtshon pa'i zab

rgyas chos kyi gdams pa duu ma stsal bas bstan 'dzin gyi skyes bu mang du bskrun pa'i ngang / re zhig zhing 'di'i gdul bya de tsam du gzigs nas/ sku dbon rnal 'byor 'jam dpal
bzang po dang / sa dbang bla chen sogs la zhal chems lhug par stsal cing / dgung lo lnga bcu rtsa drug par ngo mtshar ba'i ltas du ma dang bcas te/ sku'i bkod pa bsdu
ba'i tshul bstan pas/ chos rgyal bla slob rnams sngar las kyang dad mos je cher gyur nas gshegs rdzong rnams mthar phyin par mdzad do/ /'di nyid kyi rnam thar rgyas pa thams
cad mkhyen pa byams pa kun dga' bstan pa'i rgyal mtshan gyis mdzad pa las rtogs par bya'o// ! gdan rabs zhe bzhi pa mkhas grub ngag dbang dam chos ni/ rong yul pho sgang
steng zhes par mkhas grub mang po byon pa'i brgyud du sku bltams/ sku tshe du ma nas dam pa'i chos la spyod pa'i 'bras rtags theg chen gyi rigs sad/ nges 'byung gis rgyud
bskul te ngor e wa~M chos ldan gyi gnas su byon/ rgyud chung bzhi dang kun tu dgos pa'i gzhung bdun sogs la mkhyen rab rgyas/ mkhan chen sangs rgyas grags pa las bsnyen
par rdzogs/ byang chub mchog tu thugs bskyed/ smin grol gser 'gyur rtsis sgo gsum lha sngags ye shes kyi rang bzhin du bsgyur/ ngag dbang phun tshogs don grub/ mkhas
grub kun dga' bsod nams/ thar rtse nam mkha' 'chi med rnams las smin byed dbang / grol byed khrid/ rgyab brten lung gi skor dpag med gsan/ gzhi tshul khrims rnam dag la brten
nas/ thos bsam sgom gsum mthar phyin pa'i grub 'bras byams pa nam mkha' 'chi med kyi gdan tshab tu chos srid lugs bzang gi mngon par mtho ba'i khri la zhabs zung g.yo
med bkod de gsung ngag lam 'bras kyi dbang lung khrid sogs kyi skor/ rgyud sde bzhi'i smin grol gyi rgyun gang bzhugs/ so byang gi sdom pa sogs zang zing med pa'i chos
kyi sbyin pas slob tshogs mtha' yas pa tshim par mdzad/ gsung las skyes pa'i chos kyi sras ngag dbang blo gros bzang po/ yongs 'dzin dpal ldan chos kyi rgyal mtshan sogs
khyad par 'phags pa'i bstan 'dzin mang po byon pa'i rtsa lag dam par gyur ba zhig go/ ! gdan rabs zhe lnga pa mkhan chen bsod nams dpal 'byor ni/ mdo smad li'u thang mo la
gshis zhes par sku 'khrungs/ chung nas byis pa'i spyod pa las 'das te dad pa snying rje shes rab sogs yon tan gyi rtsa ba rab tu brtan/ ngor e wa~M chos ldan gyi grwa sar
zhugs/ rgyud chung bzhi dang / kun tu dgos pa'i gzhung bdun sogs thugs 'dzin mdzad/ ngag dbang phun tshogs don grub/ mkhas grub kun dga' bsod nams/ byams pa nam mkha'
'chi med sogs bsten nas sdom pa gsum dang gsung ngag rin po ches gtsos smin grol rgya mtsho lta bu gsan te thos bsam tshul bzhin mdzad/ dgyes rdor sogs yi dam du ma'i bskyed
rdzogs la dbang 'byor pa'i sum ldan rdo rje 'dzin pa chen por gyur te/ mkhas grub ngag dbang dam chos kyi gdan tshab tu khyab bdag rdo rje 'chang gi khri la mnga' gsol
te rab byung bsnyen rdzogs/ byang sems cho ga /sngags kyi smin grol sogs sdom pa gsum cha lag dang bcas pas 'os su gyur pa'i gdul bya thams cad yang dag pa'i lam la dkri
bar mdzad/ byams pa kun dga' bstan 'dzin/ byams pa dpal ldan bzang po sogs slob ma bzang la mang bar byon/

chos srid lugs bzang gi phrin las rab tu rgyas pas bstan 'gror sman par mdzad pa'i skyes bu dam pa zhig go/ ! gdan rabs zhe drug pa mkhan chen byams pa kun dga' bstan 'dzin
ni/ rab byung bcu gsum pa'i me sprel lor brang ti mkhas pa'i rigs su 'khrungs/ gzhon nu'i dus nas yon tan du mas brgyan pa/ byis pa'i spyod pa las 'das pa/ e wa~M chos ldan
gyi bla brang thar pa rtser pheb/ rgyun gyi bya ba chos spyod nas brtsams te kun tu dgos pa'i gzhung bdun sogs mdo sngags kyi gzhung lugs chen po rnams dka' ba med par
thugs su chud/ rdo rje 'chang nam mkha' 'chi med las sdom pa gsum gyi bka' drin nos te thub bstan yongs rdzogs kyi bdag por gyur/ skye ba du mar bcas rang nyes pa'i tshogs
kyis ma gos pa'i phyir tshul khrims kyi dri bsung zhim pos gar bzhugs kyi phyogs thams cad khyab pa kun gyis mngon sum du gyur/ yongs 'dzin gyi bla ma nyi shu rtsa lnga
las rje btsun sa skya pa'i snyan brgyud kyi gdams pa rgya mtsho lta bur gsan pa rnams kyang tshig don dang phyag len phra mo dag kyang 'khrul med du mkhyen/ dpal kye rdo
rje'i bsnyen pa lan gnyis dang / mgon po che chung sogs kyi bsnyen pa mthar phyin par mdzad pas yi dam lhas dngos grub kyi gnang ba dang / chos skyong srung mas phrin
las sgrub pa'i mtshan ma mang pos thugs rgyud gtams/ thub dbang gnas brtan bcu drug dang / slob dpon sangs rgyas gnyis pa sogs kyis dgyes pa'i 'dzum zhal bstan/ rje rdo rje
'chang gi chos kyi khri la bgrang bya dgu'i bar du 'chad rtsod rtsom gsum dang / mkhyen brtse nus pa'i phrin las kyis rgyal ba gnyis pa'i bstan pa sngar las kyang rgyas
par mdzad/ sde dge chos rgyal chen pos lan gnyis kyi bar du spyan drangs te 'brel tshad don ldan gyi phrin las bskyangs/ chos rgyal chen po la bsnyen par rdzogs pa'i dge
slong gi sdom pa stsal/ snga phyir lam 'bras tshogs bshad tshar bcu dang / slob bshad tshar bzhi/ rdo rje phreng ba tshar gnyis sogs chos kyi 'khor lo bar med du bskor/
gsung gi gsang ba 'dzin pa'i thugs sras sa skya bdag chen/ yar klung mchog sprul/ sku dbon rnam gnyis/ thams cad mkhyen pa mkhyen brtse'i dbang po/ 'jam mgon ngag dbang
legs grub gnas lnga rig pa'i paN chen khu na shes rab rgyal mtshan/ sa dbang bla chen/ mkhas dbang kun dga' dpal ldan sogs mkhas pa'i gtsug rgyan/ grub pa'i khyu mchog gser
phreng lta bu la smin grol gyi bka' drin ji snyed stsal/ dpal ldan sa ngor tshar gsum gyi bstan 'dzin rnams kyi gtsug na sangs rgyas gnyis pa ltar mdzad/ sde dge'i rgyal
khab rnams su'ang lugs gnyis kyi khrims snga mu las bzang du song ba sogs 'gro phan rgya chen mdzad/ slar yang e wa~M chos ldan du byon nas bla brang thar pa rtse pa'i
dbu 'phang je mthor song ba 'di rje rdo rje 'chang 'di'i sku'i bsod nams las byung ba kun gyis mngon sum du gyur cing / de nas bzung ste dgung grangs gya bdun par sa skyar
bka' chos phul la lan grangs 'ga' tsam dang / chab tshan du re zung pheb pa ma gtogs e wa~M rang du bzhugs 'jags kyis bshad sgrub rnam pa gnyis kho nas dus 'da' bar mdzad
la/ de nas ljongs 'di'i skye 'gro'i bsod nams de tsam du zad pa dang / zhing khams gzhan gyi gdul byar gzigs

nas dgung grangs gya bdun pa chu khyi lo hor zla dang po'i nang nas sku khams je nyog gi tshul bstan te/ skabs shig sbyor lam rtse mo thob pa'i rtags su lus la srin bu'i rigs
med pa dang / sbyor lam bzod pa thob nas ngan song du mi 'gro bar bshad pa dang / gzhan yang sbyor lam de dag thob pa'i rtags su ji 'drar bshad pa yod ces yang yang bka'
'dri stsal bar/ bdag cag gi rdo rje 'chang de nyid kyis mngon rtogs rgyan gyi 'grel pa ldeb re gnyis gzigs rtog phul bas/ de la'ang zh-ib par gzigs pa sogs nan tan lta
bur mdzad 'dug pa ni/ sbyor lam de dag gang rung zhig thob par zhal gyis bzhed par nges so/ /lo de'i zla ba gsum pa'i tshes bco lnga la de ring tshes bco lnga yin pas sangs
rgyas kyi 'phel gdung zhig kyang gsol dgos tshul gsungs pa ltar phul bas thugs smon dang bcas te gsol nas/ de'i nub mo zhabs skyil krung dang / sku drang por bsrangs/
tshes bcu bdun nyi ma shar tsam na rje rang gi phyag mdzub nam mkhar gtod cing / sku 'khor ba rnams la 'dir ma sdod ces pa'i brda mdzad/ bdag gi 'dren pa dam pas da ni zhi
bar gshegs pa lags pas thugs dam gyi rigs la mi lhod par zhu/ zhes lan gsum tsam zhus pas dbu gug tsam zhig mdzad de gzugs sku'i bkod pa dbyings su bsdus so/ /de'i tshe
nam mkha' la 'ja' kha dog sna tshogs shar ba sogs ngo mtshar ba'i ltas du ma gsal/ zhag gsum gyi bar du sku'i gzi mdangs rgyun bas legs shing sku sha dkar ba dang / zhal
ras kyi ngos su gnyer ma'ang cher med pa'i gzhon sha chags/ zhag gsum 'gro mtshams zhal mdangs glo bur ba de yal nas dbu mdun du cung zad gug pa dang / shangs bug g.yas
nas byang sems dmar po nar tsam zhig babs 'dug pas/ slar 'od gsal las zung 'jug gi skur bzhengs te/ dpa' bo dang rnal 'byor ma bsam gyis mi khyab pa ganggA'i klung gi bye
ma snyed kyi grangs dang mnyam pa rnams kyis mchod pa'i khyad par sna tshogs pas mchod cing / sangs rgyas dang byang chub sems dpa'i tshogs dpag tu med pa rnams kyis bkra
shis pa'i cho ga dang bcas pa'i sgo nas mchog gi grong khyer du gshegs te rdo rje 'dzin pa'i ye shes kyi sku mngon du mdzad par gdon mi za'o/ /zhugs phul ba'i tshe'ang
sku las ye shes kyi me rang 'bar du gyur cing / gdung gi dud pa'ang nam mkha' las 'ja' kha dog sna tshogs 'khrigs pa dang bsdongs nas yal song bas kun gyi snying la dad
gus spro gsum gyi rba rlabs ches cher g.yos par gyur to/ /rjes kyi dgongs rdzogs rigs spyi bla brang chen mo'i sngar lam dang bstun pa gzabs rgyas kyi tshul du bdag cag gi
'dren mchog nges pa don gyi rdo rje 'chang byams pa kun dga' bstan pa'i rgyal mtshan gyi zhal snga nas mthar phyin par mdzad do/ /'di nyid kyi rnam thar rgyas pa thar rtse
rdo rje 'chang gis mdzad pa las rtogs par bya'o// ! gdan rabs zhe bdun pa mkhan chen ngag dbang blo gros bzang po ni/ khang sar mkhan rin po che ngag dbang chos skyong
bzang po'i dbon rigs su 'khrungs/ dam pa la gus shing dman la brtse ba'i byang chub sems dpa'i rigs kyi rtags rdzogs/ e wa~M chos ldan du pheb/ zhabs drung gi bslab sbyangs
rigs dpyis phyin par mdzad/ byams pa nam mkha' 'chi med/ mkhas grub ngag dbang dam chos/ byams pa bsod

nams dpal 'byor rnams gtso bor bsten nas/ sdom gsum bdud rtsi'i blo gros kyis lus stobs rgyas pa dang / rgyud sde bzhi dang 'brel ba'i dam pa'i chos 'bad rtsol gyi sgo nas
gsan cing / gzhung la thos bsam legs par mdzad/ zab don la sgom pa'i klong brdol/ grub pa'i rtags mtshan du ma mnga'/ byams pa kun dga' bstan 'dzin gyi gdan tshab tu/ mkhas
grub bye ba'i gtsug rgyan ngor chen rdo rje 'chang gi chos kyi khri la zhabs zung 'khor los mtshan pa lhar bcas 'gro ba'i mchod gnas su 'gyur ba med par ring du bkod de/
'jigs bral rnal 'byor dbang phyug gi bzhed srol gsung ngag rin po che sogs theg gsum rgyud sde bzhi'i dgongs don dbang lung khrid bcas du mas dbus gtsang khams gsum gyi
slob tshogs smin par mdzad pa dang / 'jig rten khams su phan bde'i sgo brgya phrag 'byed pa'i phyir du/ rten gsum drung mchod sprin dpag med spro ba sogs mnyam rjes thams
cad du gsang gsum lha sngags ye shes kyi rnam rol las ma g.yos bzhin du rgyal sras byang chub sems dpa'i spyod pa la bslab pa dang / ngag dbang blo gros bstan 'dzin/ chos
rje rin chen lhun grub/ bshes gnyen ngag dbang bstan pa sogs bu slob mang po bskrun pa bcas dam pa'i mdzad phrin gyis sa gsum khyab pa'i bshes gnyen dam pa 'brel tshad
bslu ba med pa zhig go /!gdan rabs zhe brgyad pa yongs 'dzin dpal ldan chos kyi rgyal mtshan dri med legs pa'i blo gros ni/ mi nyag bse'u rgyal po'i sras la a ca spun bdun
skyes pa dpon khag bdun du gyes pa'i ya gyal 'ga' thar dpon gyi gdung rgyud la 'ga' thar ma 'ju brag zhabs su/ yab dam pa'i yon tan mnga' ba zhig dang / yum chos la dad
pa a la padma zhes zer ba zhig las ngo mtshar ba'i ltas dang bcas te sku bltams/ shes rab snying brtse sogs theg chen gyi rigs phun sum tshogs pa'i rtags rdzogs/ 'bri
klog sogs tshegs med du mkhyen/ gso dpyad kyi gzhung rgyud bzhi bslabs shing phyag len du bstar nas gzhan don mdzad/ bzhag ra lha rtser skor ba pheb pas ma 'ongs par ngor
gyi mkhan por byon pa'i rten 'brel 'grig /dgung lo nyi shu skor ngor du byon pas/ rta babs mchod rten du pheb pa dang chos dung 'bud pa dus mnyam pas chos kyi grags pas
srid khongs 'gengs pa'i snga ltas su gyur/ mkhan chen ngag dbang dam chos las bsnyen rdzogs kyi sdom pa bzhes shing tshul khrims spyan 'bras bzhin bsrungs/ sems bskyed dang
rdo rje theg pa'i dbang bskur gsan pas sum ldan rdo rje 'dzin pa chen por gyur/ mkhas grub ngag dbang dam chos gtsos yongs 'dzin du ma las dpal ldan sa skya pa'i zab chos
rnams kyi dbang khrid lung sogs rgyun gang bzhugs legs par gsan/ ngor gyi 'don cha skor/ rgyud chung bzhi/ kun tu dgos pa'i gzhung bdun sogs thugs 'dzin dang thos bsam
mdzad tshul tsam las rig pa'i padmo 'dab stong grol bas gzigs pa tsam gyis tshig don thugs su chud/ rigs gzhung mkhyen pa'i mkhas grub 'ga' las sgra ka lA pa/ sdeb sbyor
rin 'byung / snyan ngag me long ma/ rtsis dkar nag sogs rig gnas duu ma sbyangs/ lanytsa/ wartU la sogs yig ris sna tshogs bslabs/ thub bstan rta nag tu pheb nas mkhan
po rab 'byams pa 'ga' las bsdus gzhung nas bzung pod chen lnga gsan sbyangs mthar phyin par mdzad pas drung rams

pa'i mtshan gsol/ sa skyar grwa skor mdzad cing / rdo'i seng ge la chibs pa dang / rnga chen brdung ba sogs kyis phyir rgol gyis mi 'jigs pa'i dril bsgrags/ mkhas pa'i grags
dkar phyogs mthar khyab/ bal yul mchod rten rnam gsum la phyogs las rnam par rgyal ba'i dngos grub zhus pas gnang ba thob/ ngor gyi dpon slob yun ring bzhugs skabs sde
dge chos rgyal dbus byon rkyen gyis lha ldan smon lam chen por maNDal rgyas bshad dang pod chen lnga'i dam bca' bzhag /yum rgyas pa thugs nas gsungs pas/ rgyal bas yongs
'dzin gyi cho lo stsal/ skyabs mgon tshul khrims rgya mtsho la tshe sgrub dang / rgyal po stag tshal la sgra gzhung phul/ lcags po rir sman gyi rgyud bshad mdzad/ ser 'bras
dga' gsum gyis rang gi bla ma bzhin du bkur/ dgung grangs bzhi bcu nang ngag dbang blo gros bzang po'i rjes su ngor chen gyi khrir pheb nas lo bdun bzhugs ring / sdom
pa gsum dang / gsung ngag rin po ches gtsos zab chos rgya mtsho tsam gsungs pas/ gsung las skyes pa'i slob ma byams pa dpal ldan bzang po/ ngag dbang blo gros bstan 'dzin/
zhabs drung bsod nams bstan 'dzin/ 'jam dbyangs shes rab rgyal mtshan/ 'jam dbyangs nam mkha' rgyal mtshan/ ngag dbang bsod nams rgyal mtshan/ 'jam dbyangs shes rab rgya
mtsho/ 'jam mgon ngag dbang legs grub/ thams cad mkhyen pa 'jam dbyangs mkhyen brtse'i dbang po/ bya bral bsod nams bzang po/ mthu chen 'jam dpal bstan 'dzin/ sogs slob
tshogs mtha' klas pa bskrun/ gsung rtsom rigs dbu ma 'jug 'grel dang / sman bla/ gnas brtan mdo chog sogs mang du bzhugs kyang / rang gi yon tan gtsigs med du mdzad pas
byin zar shor rkyen sogs kyis dpe rgyun mi bzhugs/ chag med bzhi sogs thugs dam la rtse gcig brtson pas 'od gsal phyag rgya chen po'i ye shes mngon du gyur/ khyad par rje
btsun sgrol ma'i cho ga dang bstod pa kho nar thugs nyams su bstar bas 'phags ma'i dgyes zhal 'bral med mjal zhing ye shes gzigs pa'i snang ngor dus gsum gyi legs nyes thams
cad ma bsgribs sa ler mkhyen pas/ lung bstan du stsal ba'ang mngon par shes pa la dbang 'byor pa'i rtags su go /sku tshe'i smad du 'dra sku gdung rten che legs bzhengs/
bya bral rnal 'byor pa'i tshul du ngor dang gser mdog can sogs res mos su bzhugs/ dgung lo bdun cu pa la bsnyung gzhi chen por bzhes pa'i tshul bstan skabs/ byams pa
kun dga' bstan 'dzin gyis zhabs brtan stsal bzhes rten 'brel dge mtshan las lo gcig sku tshe'i 'du byed byin gyis brlabs/ don gcig par dgongs rdzogs kyi rigs thams cad zhal
bkod legs par mdzad de/ lam 'bras kyi sgras 'pho ba'i 'da' kha ma'i rnal 'byor la brten nas dag pa'i zhing du gshegs/ gdung zhugs la phul ba na dbu thod 'phar ba'i dum
bur a rang grub tu byon pa sogs mchog dman kun gyi mthun snang du grub/ nyin zhag bdun gyi ring la ngor gyi gling thams cad dri bzang gis khyab pas zag med kyi phung por
mnga' brnyes/ mdor na mkhas grub sangs rgyas phun tshogs tshun chod du mkhan chen zhig la mkhas pa'i yon tan bcu phrag rig pa'i ma hA paNDi tar grags shing / grub pa'i rnam
thar blo 'das su ston pa 'di lta bu ma byung ba sogs mkhas grub kyi mtshan don dang ldan pa zhig go/ ! gdan

rabs zhe dgu pa byams pa dpal ldan bzang po ni/ gtsang gi char chos grwa dga' ba gdong grags pa'i nye 'dab pad nang zhes par cho rigs mchog tu gyur pa'i brgyud du 'khrungs/
mkhan chen dpal ldan chos skyong gi dbon po rin chen mchog grub kyi sprul sku 'khrul med yin pa ye shes gzigs pa dag gis lung bstan/ ngor e wa~M chos ldan du pheb/ phan
bde bla brang du bzhugs nas klog pa thos bsam gyi 'khor los rang lugs kyi gzhung rnams la bslab sbyang mdzad/ byams pa kun dga' bstan 'dzin/ ngag dbang blo gros bzang po/
dpal ldan chos kyi rgyal mtshan sogs dam pa rnams las spyir sdom pa gsum/ bye brag gsung ngag lam 'bras gtso bor gyur pa'i rgyud sde bzhi'i smin grol gyi bka' srol ji snyed
yod pa phal cher gsan/ spong ba bsam gtan gyi 'khor los lhag lha bgrang yas kyi bsnyen sgrub tshul bzhin bgyis/ yongs 'dzin paNDi ta'i rgyal tshab tu kun mkhyen e wa~M
pa'i gser khri la zhabs pad bkod de/ bya ba chos spyod kyi 'khor lo so byang sngags gsum dang / lam 'bras la sogs pa'i rgyud sde rnams kyi dbang khrid lung bcas kyis skye
'gro phan bde'i lam la bkod/ 'jam mgon ngag dbang legs grub/ kun dga' bstan pa'i blo gros/ 'jam dbyangs mkhyen brtse'i dbang po/ byams pa kun dga' bstan pa'i rgyal mtshan
sogs zhal slob khyad 'phags mang du byon/ mus stag mo gling khar sku tshe dang sgrub pa mthar phyin/ sku tshe'i mjug tu rdo rje rnal 'byor mas rjes su bzung ste/ zhing
gzhan du gshegs khar bye ru'i them skas btsugs pa dang / mkha' 'gros bsu bar mdzad pa sogs dag snang bsam gyis mi khyab pa shar ba dang / yongs 'dzin paNDi tas lung bstan
stsal ba sgo kun nas 'grig cing / rnam thar bla na med pa mnga' ba'i bshes gnyen mchog go/ ! gdan rabs lnga bcu pa rnal 'byor 'jam dpal bzang po ni/ rab byung bcu gsum
pa'i nang gses sa mo bya'i lor brang ti mkhas pa'i rigs su sku 'khrungs/ sku chung ngu nas theg chen gyi rigs sad pas bskul te e wa~M thar pa rtser pheb/ 'don chog dang
/ rgyud chung bzhi sogs thugs 'dzin mdzad/ byams pa bsod nams dpal 'byor gyis mkhan po dang / dpal ldan chos kyi rgyal mtshan gyis las slob sogs dad pa'i dge 'dun grangs
tshang ba'i dbus su tshigs gsum rim nos kyi bsnyen par rdzogs/ rang nyid kyi gcen byams pa kun dga' bstan 'dzin sogs yongs 'dzin du ma las rgyud sde bzhi dang 'brel ba'i
dbang / rjes gnang / rig gtad sogs du ma dang / be'u bum/ bka' 'bum sogs rgya cher gsan/ kye rdor gzhi bsnyen sogs sgrub pa'i rgyal mtshan mthon por bsgrengs/ khyad par gsung
ngag rin po che lam 'bras bu dang bcas pa'i gdams ngag gtsos chag med rnam bzhi gsan nas thugs dam gyi mthil mdzad pas zab gsal dbyer med kyi ye shes mngon du gyur/
byams pa dpal ldan bzang po'i gdan tshab tu 'og min e wa~M chos ldan gyi chos khri la mnga' gsol te/ sdom pa gsum dang / dges pa rdo rje'i zab khrid lam 'bras bu dang bcas
pa'i gdams ngag sogs gang la gang 'dod kyi smin grol bsam gyis mi khyab pa stsal nas gdul bya rigs can sna tshogs srid pa'i mtsho las bsgral te thar pa'i grong khyer mchog
tu dkri ba dang / khyad par gsung las skyes pa'i thugs sras/ mkhan chen byams pa kun dga' bstan pa'i rgyal

mtshan/ 'jam dbyangs mkhyen brtse'i dbang po/ dpon slob ngag dbang legs grub sogs mkhas shing dngos grub brnyes pa du ma byon/ gdan tshab tu ngag dbang blo gros bstan 'dzin
mnga' gsol te sde dge chos rgyal chen po'i mchod gnas su byon pas 'brel tshad don ldan du mdzad/ lhun grub steng du sa skya pa'i zab chos rnams lhug par stsal/ rmad shod
ha lar rdo la ma Ni phyag mdzub kyis bris pa sogs grub pa'i rnam thar blo 'das su ston/ slar dbus gtsang dag pa'i zhing du bteg /mchod pa'i sprin phung 'byams klas par spros/
de nas bzung thugs dam la rtse gcig tu brtson pas dgung grangs don drug pa la sku tshe dang sgrub pa mnyam/ shing byi hor zla gnyis pa'i tshes la rdo rje rnal 'byor
ma'i 'pho ba'i sgo nas gzugs sku'i bkod pa dbyings su bsdus/ dgongs rdzogs rigs bla brang chen pos sngar lam ltar mthar phyin par mdzad do/ /'di nyid kyi rnam thar rgyas
pa'ang thar rtse rdo rje 'chang gis mdzad pa las rtogs par bya'o// // ! gdan rabs nga gcig pa khang sar mkhan po ngag dbang blo gros bstan 'dzin ni/ ngag dbang blo gros
bzang po'i dbon rigs su 'khrungs/ phun tshogs khang sar zhabs drung gi go sar bzhugs nas rigs rus kyis dregs pa 'go ba'i nad bzhin spangs te/ byams pa kun dga' bstan 'dzin/
ngag dbang blo gros bzang po/ yongs 'dzin paNDi ta/ byams pa dpal ldan bzang po rnams rtsa ba'i rigs bdag tu bsten nas theg gsum chos kyi snying po sdom pa gsum lam 'bras
che chung gtsos sa ngor gyi yab chos rgya mtsho tsam gsan sbyang mdzad cing thugs kyi bum bzang yongs su gtams/ aShtA gzhi bsnyen sogs sgrub pa'i rgyal mtshan mthon por
bsgrengs/ rnal 'byor 'jam dpal bzang po'i bka'i cod pan gtsug tu mchod nas/ rgyal ba rdo rje 'chang gi chos khrir pheb/ sdom pa gsum gsung ngag rin po che cha lag dang
bcas pa'i chos 'khor yun ring du bskor bas 'os su gyur pa'i gdul bya rnams smin par mdzad/ 'jam mgon ngag dbang legs grub/ dpon slob ngag dbang dge legs/ 'jam dbyangs shes
rab rgya mtsho sogs gsung las skyes pa'i slob tshogs mang du 'phel ba sogs sa chen po la gnas pa'i byang chub sems dpa' sems dpa' chen po zhig go/ ! gdan rabs nga gnyis
pa phan khang mkhan po kun dga' bstan pa'i blo gros ni/ e wa~M chos ldan gyi rgyab phyogs su rtogs ldan dgon bkra shis chos lding grags pa na/ dpa' bo hU~M ri pa'i brgyud
yab kun bzang padma rig 'dzin/ yum gang legs bu khrid gnyis kyi sras su chu rta lor sku 'khrungs/ 'chi med bstan pa'i nyi mas dpal ldan chos skyong gi dbon rin chen chos
mdzad kyi sku skye yin tshul gyi lung bstan stsal/ rang nyid kyis kyang sngon gnas rjes dran gyi zhal bzhes mdzad/ bgrang bya dgu'i thog phan bde bla brang du byon/ byams
pa dpal ldan bzang po las zab chos 'ga' zhig gsan/ chos spyod cho ga sogs bslab sbyang bgyis pas rig pa'i phul phyin/ rnal 'byor 'jam dpal bzang po las sdom pa gsum dang
gsung ngag rin po che'i chos skor rnams zhus nas rtsa ba'i rigs bdag tu 'dzin/ rgyud chung bzhi sogs bslab sbyang mdzad/ gzhi bsnyen sogs mthar phyin nas gdul bya'i don
du khams sga khog tu pheb nas slob tshogs bgrang yas smin grol la bkod/ slar dgung lo nyer lnga la ngor

du pheb/ mchod sprin rgya mtsho mngon par sprul pas tshogs gnyis rgya cher spel ba sngon du bsgrubs nas/ nyer bdun nas so gcig bar mkhan po'i las khur bzhes/ byams pa kun dga'
bstan 'dzin mched zhal/ yongs 'dzin paNDi ta 'jam mgon ngag dbang legs grub sogs las kye rdor bka' babs bzhi sogs zab chos rgya mtsho lta bur gsan/ bla brang rtsis bzhes
skor thar rtse la phul nas/ mdo khams su byon/ sga ldan gnyis dang khyad par sde dge chos rgyal sogs skye rgu che phra rnams kyi mchod gnas mdzad/ nyag rang dmag zing
skabs bsam gtan gyi tsher ma chen po byung yang / ting nge 'dzin stobs kyis bar chad kyi g.yul las rgyal/ 'jam dbyangs mkhyen brtse'i dbang po'i drung nas mkha' spyod skor/
kye rdor rgyud bshad sogs gsan/ mkhas grub kun dga' dpal ldan drung nas gsung ngag slob bshad/ rwa khrid/ mgon po che chung gi pod sa ngor tshar gsum gyi snyan brgyud
yod do cog bum pa gang byo'i tshul du gsan/ sku chung ngu nas dngos sam rmi lam du yi dam chos skyong mang pos zhal gzigs/ sku tshe'i smad du sga thag lung dgon dang nye
ba'i bka' 'gyur sgar zhes pa'i dben gnas su sgrub pa kho na la bzhugs pas nyams rtogs kyi padmo rab tu bzhad/ skye rgu don gling sogs su gsung ngag slob bshad/ mgon po che
chung sogs chos 'khor bla na med pa bskor/ rje btsun rta mgrin dbang mo/ mkhan chen ngag dbang bsod nams rgyal mtshan/ dpal ldan blo gros rgyal mtshan/ ngag dbang bstan
pa'i rgyal mtshan/ sde dge chos rgyal dpal ldan 'chi med rtag pa'i rdo rje sogs slob tshogs mtha' yas pa spel/ rje nyid dgung grangs re gsum bzhes pa shing sprel lo hor
zla dgu pa'i tshes bcu bzhi'i tho rengs ngo mtshar ba'i ltas dang bcas gzugs sku'i bkod pa chos dbyings su bsdu ba'i tshul rgyas pa mkhan rin po che dpal ldan blo gros rgyal
mtshan gyis mdzad pa las shes par bya'o // ! gdan rabs nga gsum pa bdag cag gi rtsa ba'i yongs 'dzin nges par don gyi thams cad mkhyen pa thar rtse'i mkhan chen rdo
rje 'chang byams pa kun dga' bstan pa'i rgyal mtshan ni/ rab byung bcu bzhi pa sa glang lor brang ti mkhas pa'i rigs su ngo mtshar ba'i ltas dang bcas mtshan dpe'i me tog
gsar du bzhad/ gzhon nu'i dus nas sems can bsad pa'i sha khrag gzigs pa tsam gyis snying rje chen pos spyan chab bsil ba dang / dben pa'i gnas la ches dga' ba/ dbang bskur
chos 'chad la sogs pa dam pa'i bag chags 'dor mi bzod pa/ rab tu byung ba'i phyogs la thugs lhag par gzhol bas dgung lo bzhi par dpal e wa~M chos ldan du pheb/ yi ge'i
ma mo nas brtsams te e wa~M pa'i 'don tshogs/ kun tu dgos pa'i gzhung bdun sogs thugs 'dzin gnang bar dus thung ngus dka' ba med par khong du chud/ 'khor ba'i phun tshogs
la zhen log gi nges 'byung drag pos brtan mkhas kyi yon tan yongs su rdzogs pa khu bo mkhan chen byams pa kun dga' bstan 'dzin gyis mkhan po dang / rnal 'byor 'jam dpal
bzang pos las kyi slob dpon sogs kyi zhal snga nas tshigs gsum rim nod kyis bsnyen par rdzogs pa dge slong gi dngos por bsgrubs/ gnang bkag gi bslab gzhi phra rags thams
cad spyan 'bras bzhin bsrung mtshams las mi 'da'/ theg pa chen po'i sems bskyed srol gsum gyi sdom pa yang

nas yang du bzhes/ jo bo bka' gdams pa'i bka' srol byang chub kyi sems rin po che la blo sbyong ba'i gzhung / gdams ngag /man ngag gi skor bzhugs so cog gsan cing thugs dam
gyi mthil du mdzad/ mkhan chen rdo rje 'chang mched zhal sogs las rgyud sde bzhi dang 'brel ba'i dbang khrid man ngag gi skor bzhugs so 'tshal gsan pas thugs rgyud yongs
su gtams pa sogs sum ldan rdo rje 'dzin pa chen por gyur/ nyi zla lta bu bcu phrag rig pa'i ma hA paNDi ta 'jam dbyangs mkhyen brtse'i dbang po dang / 'jam pa'i dbyangs
ngag dbang legs grub rnam pa gnyis las sgra tshad/ /snyan ngag /sdeb sbyor/ mngon brjod/ gso rig sogs phyi'i rig pa cha lag dang bcas pa gsan pas bcu phrag rig pa'i ma hA
paNDi ta zhes grags pa'i rgyud mangs srid pa'i rtse mor bsgrengs/ bka' 'gyur ro cog dang bstan bcos lung bzhugs tshad/ dus 'khor/ brtag gnyis/ mtshan brjod sogs rgyud kyi
bshad bka' grags chen bco brgyad sogs dang / bka' gdams gsar rnying gi gdams ngag gzhung be'u bum gyi rigs du ma gsan pas mdo sngags kyi glegs bam gcig pur gyur/ de ltar
gsan pa tsam du ma zad nyin mtshan khor yug tu zab pa dang rgya che ba'i chos tshul mtha' dag la gzigs rtog rgyun mi 'chad par mdzad pas grub mtha' rang rang gi lta sgom
gyi bzhed tshul/ phyag bzhes kyi spyod pa/ man ngag gi gnad gsang / grub mtha'i khas len/ gzhi lam 'bras bu'i rnam gzhag la sogs pa ma 'dres par gzigs te/ rtsod pa dang
the tshom gyi gnas la mi 'jigs pa'i spobs pa rnyed pas smra ba'i khyu mchog chen por gyur/ rdo rje 'chang mched zhal las gsung ngag rin po che tshogs slob kyis mtshon pa'i
snyan brgyud tshad ma bzhi ldan gyi gdams pa mtha' dag gsan bsam mthil phyin par mdzad/ de'ang gsan lo tsam du ma bzhag par phyag len phra mo tshun chad kyang byang chub/
'chad rtsod rtsom gsum gyi skabs ma gtogs thun bzhi'i rnal 'byor las nam yang mi 'da' ba'i tshul gyis nyams su blangs pas rim gnyis kyi drod rtags mngon du gyur/ chos
nyid gnyug ma lhan cig skyes pa'i ye shes rjen par gzigs/ chos can gyi snang ba thams cad lha'i 'khor lor shar/ rdo rje'i chos skyong rnams kyis bran bzhin du bya ba byed/
gsung ngag tshogs bshad tshar brgyad/ slob bshad tshar lnga gtsos pa'i zab khrid/ gzhan yang khrid brgya/ rang lugs kyi khrid chen brgyad/ lam rim dang blo sbyong sogs
thun mong dang thun mong ma yin pa'i khrid rim mang po/ ngor dkyil bdun lan grangs/ rdo rje phreng ba/ sbyong rgyud tshar gnyis/ zur bka'i rigs mtha' klas pa sogs kyi dbang
bka' dpag tu med pa/ sgrub thabs rgya mtsho tshar gsum gyis gtsos pa'i rjes gnang gi rigs shin tu mang ba/ gzhung lugs rnams kyi bshad bka'/ thun mong sgra snyan sogs
kyi phyag khrid/ bstan 'gyur dang / bod kyi shing rta chen po rnams kyi gsung 'bum gtsos bka' 'bum be'u bum gyi rigs te rgyab brten lung gi skor bgrang ba las 'das pa sogs
zab cing rgya che ba'i chos bka' 'chad spel la rtag tu gzhol/ rmad du byung ba'i gsung rtsom gyi rigs kyang pusta ka lnga tsam bzhugs/ gangs can gyi ljongs 'dir bzhugs
so 'tshal gyi rgyud sde rin po che'i shing rta'i srol chen po btod/ gsung las skyes pa'i bstan 'dzin gyi slob

ma'ang mkhas shing dngos grub brnyes pa mang du byon cing / de dag las gyes pa'i dngos slob dang nying slob kyi tshogs bgrang du med par byon pas deng sang gi skabs 'dir sa
chen po 'di yongs su gang ste/ thams cad kyis kyang bstan pa rin po che phyogs thams cad du spel zhing skye rgu ma lus pa mngon mtho dang nges legs kyi go 'phang mthon por
sbyor ba la ched du brtson par lhur bzhes pa sha stag go /khyad par gsung ngag slob bshad kyi bstan pa gtod cing thugs kyi sras su gyur pa ni/ khang sar mkhan chen 'jam
pa'i dbyangs ngag dbang bsod nams rgyal mtshan dang / mkhan chen smra ba'i nyi ma 'jam dbyangs shes rab rgya mtsho/ phan khang mkhan rin po che phyir mi ldog pa'i byang
chub sems dpa' chen po dpal ldan blo gros rgyal mtshan/ sku'i gnyen du gyur cing sku tshe ril por mnyes pa gsum gyis sri zhu sgrub pa mkhan chen 'jam dbyangs rin chen rdo
rje/ smra ba'i khyu mchog chab mdo rgya sprul rin po che 'phags mchog thub bstan 'jigs med chos kyi dbang phyug /kun mkhyen bu ston rin po che'i bstan 'dzin gyi skyes bu
ri zur bla ma rin chen blo bzang mkhyen rab/ mnga' ri chos rje snyan brgyud bstan pa'i srog shing kun dga' 'jam dbyangs/ gnas lnga rig pa'i ma hA paNDi ta 'jigs med dpal
ldan gtsos snga phyir mkhas pa'i gtsug rgyan/ grub pa'i khyu mchog brgya skor tsam dang / lugs gnyis kyi tha shal ba bdag lta bu'ang skal ba bzang po'i gral mthar tshud
pa ste/ de rnams kyi nang nas 'ga' zhig ni bsgoms pas grub 'bras mngon du gyur la/ bstan 'dzin gyi skyes bu rnams kyis ni slob bshad kyi bstan pa nyi ma shar ba ltar gsal
bar mdzad do/ /dus de tsam na stod mnga' ri skor gsum/ bar dbus gtsang ru bzhi/ smad mdo khams sgang drug gi sa'i cha thams cad zhal slob kyis gang ba rnams kyis ni e ma
bdag cags la sangs rgyas dngos su byon pa lta bu'i zhal gyi bdud rtsi myong ba 'di lta bu ni sngon bcom ldan 'das kyi 'khor lnga sde bzang po dang 'dra bas a la la'o zhes
pa'i sgras phyogs kyi khor yug 'gengs pa tsam du gyur to/ /de ltar sku tshe ril por bshad sgrub gnyis kyi sgo nas bstan pa rin po che phyogs thams cad du spel te/ gdul
bya rtag 'dzin can rnams chos la bskul ba dang / 'jig rten gyi khams gzhan gyi gdul bar bya ba rnams dus la bab par gzigs nas dgung grangs zhe gnyis bzhes pa lcags rta zla
ba dgu pa phyi ma'i tshes bzhi'i nyi dros su bla ma rin chen 'byung ldan gyi stabs su bzhugs te/ dbang bzhi'i brda thun mong ma yin pa rnams mkha' 'gro mar bstan nas gzugs
sku'i bkod pa dbyings su bsdus shing / de'i mod la zhal gyi dkyil 'khor sngar las gsal zhing sku lus gzi brjid dang ldan pa sogs bla na med pa'i ye shes kyi bdud rtsi
thob pa'i gang zag rnams kyi dbang po yongs su gsal zhing bzhin gyi mdog ni dag la/ pags pa'i mdog ni dkar ba la sogs pa sngar las gnas yongs su 'gyur bar gsungs pa dang
tshul mtshungs par gyur to/ /glo bur du char zim bu'i rgyun dang / 'ja' sprin ngo mtshar ba mang po/ khyad par shar phyogs nas mchod rten gyi dbyibs can gyi sprin byung
/ tshes brgyad kyi snga dror zhib tu mjal ba na shangs bug gnyis nas byang sems dkar po babs pas sku lus thams

cad khyab pa ni 'chi ba 'od gsal chos kyi sku las slar yang zung 'jug longs spyod rdzogs pa'i skur bzhengs te sa bcu'i byang chub sems dpa' rnams la theg pa chen po'i chos
kyi 'khor lo rgyun mi 'chad par bskor ba'i rtags su mngon no/ /zla ba bcu pa'i tshes la gdung zhugs su phul bar me rang 'bar du gyur/ der yang mchod rdzas kyi dbyibs 'dra
ba'i 'ja' sprin dang / dri bzang gis phyogs kun khyab pa sogs 'jig rten dang 'jig rten las 'das pa'i ltas dang cho 'phrul bsam gyis mi khyab pa mngon du bstan/ rjes kyi
dgongs rdzogs rigs spyi bla brang chen mo'i sngar lam dang bstun pa gzabs rgyas kyi tshul du thugs sras 'jam dbyangs rin chen rdo rje gtsos las 'dzin rnams kyis bka' drin
dran pa'i dad gus kyi sgo nas 'bad rtsol chen pos bsgrubs te/ dgongs pa rdzogs pa'i thabs tshul sgo thams cad nas lhur bzhes par mdzad do// ! gdan rabs nga bzhi pa mkhan
chen ngag dbang bsod nams rgyal mtshan ni/ gtsang rong rgya sngon zhes par ngag dbang blo gros bstan 'dzin gyi sku'i dbon du mtshan dkyil gsar du 'char/ sku chung ngu nas
dam pa'i rigs sad de ngor khang sar du bzhugs/ mkhan chen kun dga' bstan pa'i blo gros las sdom pa gsum dang lam 'bras sogs kyi bdud rtsi gsol/ gnang bkag gi bslab gzhi
rnams gces spras kyis bsrungs/ slob dpon rdor 'dzin ngag dbang dge legs bsten nas 'don chog /rgyud chung bzhi sogs tshegs med du mkhyen pas thugs rab shin tu che bar grags/
byams pa kun dga' bstan 'dzin/ rnal 'byor 'jam dpal bzang po/ dpal ldan chos kyi rgyal mtshan/ ngag dbang legs grub sogs yongs 'dzin du ma zhig las zab chos gsan/ khyad
par byams pa kun dga' bstan pa'i rgyal mtshan gyi zhabs pad yun ring du bsten nas snyan ngag gi gzhung gsan te rtsom rgyug rnams sha ra ra phul bas byang chub/ rgyun du
gsung rtsom thams cad thugs bsam bzhes mi dgos pa lta bu gsung sgo shin tu yangs/ mdo sngags kyi gzhung lugs rgya mtsho lta bur gsan/ gsan lo tsam du ma bzhag par gzhung
rang rang gi dka' gnad dogs gcod/ grub mtha'i zhal bzhes 'jog mtshams sogs kyi sbyangs pa phul du son/ mkhan chen de nyid kyi mdun nas gsung ngag rin po che slob bshad/
khrid yig gnyis kyi steng nas gsung bshad zhib rgyas dang / 'khor 'das dbyer med kyi lta ba rig thog nas ngo sprod de brdar sha chod nges sogs dbang khrid byin rlabs rjes
gnang lung bcas tshang phrugs dang / ngor lugs dkyil 'khor bdun dang rdor phreng sogs spyi zur gyi dbang rgyun ngor pa rang la zhugs so cog dang / sgrub thabs brgya rgyam
sogs rjes gnang rig gtad kyi bka' shin tu mang po/ ngor pa'i khrid chen brgyad dang / jo nang khrid brgya/ blo sbyong sogs khrid yig shin tu mang po/ bstan 'gyur dang
/ sa ngor bka' 'bum gtsos rang lugs kyi gsung 'bum bzhugs tshad/ dmar po skor gsum/ mgon po che chung sogs kyi be'u bum bzhugs so cog gsan/ kye rdor gzhi bsnyen sogs yi dam
mang po'i bsnyen sgrub mthar phyin/ khyad par rdo rje dbyangs can ma dkar mo bsgrubs pas mkhyen rab kyi rtsal rdzogs pas mdo sngags rig gnas dang bcas pa gzigs pa tsam
gyis thugs su chud/ ngor chen rdo rje 'chang gi chos kyi khri la zhabs pad bkod de bgrang bya brgyad tsam ring

la/ stod mnga' ri nas/ smad rgya mtshams yan gyi skal ldan gyi slob ma nyi zer gyi rdul ltar lhags pa rnams la gsung ngag rin po ches gtsos zab pa dang rgya che ba'i chos kyi
'khor lo bar med du bskor bas sbyangs smin gyi sa bon khyad par can thebs par mdzad/ mkhan chen 'jam dbyangs shes rab rgya mtsho rgyal tshab tu mnga' gsol te/ chen po
gling bar dang / sde dge chos rgyal chen po'i mchod gnas su ma hA bho Ta'i ljongs 'dir chibs kyi kha lo bsgyur/ sde dge chos rgyal nyid kyis gtsos lhun grub steng gi bla
ma las sne sogs kyis bsu ba'i bkod pa bcas sgrub khang kun khyab gling gi seng khrir bzhugs gdan 'jags/ rim gyis chos rgyal chen po ltos bcas blo gros dang ldan pa rnams
la bstan bcos sdom gsum rab dbye'i gsung bshad mtha' dpyod dang bcas pa dang / gsung ngag rin po che thun mong ma yin pa'i slob bshad thar rtse rdo rje 'chang gi phyag bzhes
ji lta ba khrid yig gnyis ka'i steng nas gsung bshad shin tu rgyas pa dang / 'khor 'das dbyer med kyi lta ba rig thog nas ngo sprod pa sogs dbang khrid byin rlabs lung
bcas tshang sprugs su stsal/ 'jam mgon mkhyen brtse'i mdun nas dpal dus kyi 'khor lo'i dbang bka' yongs rdzogs dang / gzhan yang gsar rnying gi chos bka' shin tu mang po
gsan/ thub bstan chos kyi grags pa las/ 'dul ba mdo rtsa'i gzhung bshad dang / bla ma shes rab las spyod 'jug /'jam mgon blo gros mtha' yas las shes bya kun khyab sogs
gzhung bshad rigs du ma gsan/ snga phyir sa ngor dgon khag rnams la zab rgyas chos kyi bdud rtsi lhug par stsal/ lhun grub steng gi dbyar gnas tshogs dbur pheb ste sdom gsum
'jam dbyangs bla ma'i dgongs rgyan gsung bshad dpyis phyin par mdzad/ gsung rtsom gyi rigs kyang snyan ngag dper brjod nyams 'gyur phun sum tshogs pa/ lam dbang sogs
chog bsgrigs mang po/ 'khor 'das dbyer med kyi lta ba nyams mgur du bzhes pa/ chab shog dang / dgon sde so sor bslab bya'i bca' yig /sdom gsum 'jam dbyangs bla ma'i dgongs
rgyan gyi rang 'grel mjug rtsom 'phror lus pa'i kha skong / sa gzhung sbrags ma/ gzhi gsum gsal byed/ dus 'khor dbang chog gsal byed/ smyung gnas la gshin po rjes 'dzin
sbyar chog /chos skyong gi bskang ba rigs mang po/ sman bla'i mdo chog sogs cho ga tshan mang bcas gsung 'bum rmad du byung ba'i legs bshad pusta kaHgnyis tsam bzhugs/ rje
mkhyen rtse'i zhal nas/ phyis kyi mkhan chen zhig la rje 'dir paNDi ta'i mtshan gsol na'ang chog gsungs/ nyag dgras brlag shul rang lugs kyi chos sde nyam thag mang por
lugs gnyis kyi sgo nas nyams gso mdzad de bstan pa'i srog mthud pas da lta rang lugs dgon sde rnams kyi mtshan chags pa 'di'ang rje 'di kho na'i bka' drin du nges/ khrom
rdo dgon du bde mchog nag po pa'i sgrub mchod gsar 'dzugs smin grol dang / rten thebs rgya cher stsal/ de phyogs kyi skye rgu mtha' dag yang dag pa'i lam la bkod/ lhun
grub steng sogs bstan pa'i rtsa ba 'dul khrims dang 'gal ba'i dri ma drung nas 'byin zhing dag ther bskyangs pa sogs rang bstan la gces spras mdzad ches pas dus der yid bsrubs
snying la zhugs pa re zung gi blor ma shongs kyang / da ltar thams cad kyis bka' drin chen po'i rgyur go

nas dad pa'i kunda snying dbus su bzhad par gyur/ lhun grub steng du dpal dus kyi 'khor lo'i dbang mo che rje mkhyen brtse'i phyag bzhes ji bzhin stsal/ gzhan yang dbang chos
ji stsal thams cad thugs thog nas ljags bshad kho nas bkrol/ gsung las skyes pa'i slob ma'ang / 'jam dbyangs shes rab rgya mtsho/ ngag dbang blo gros snying po/ mkhan
chen padma rdo rje/ thub bstan chos kyi grags pa/ dge bshes phan bde bzang po/ dbon gzhan phan kun dga'/ gdong thog sprul sku/ mnga' ri chos rje/ lhun grub steng shar nub
chos rje gsar rnying / chos rgyal dpal ldan 'chi med rtag pa'i rdo rje sogs mkhas btsun grub pa'i khyu mchog grangs mang / bgrang bya brgyad tsam la 'brel tshad don ldan
du mdzad cing / slar gdan sar bteg pa na phyag rdzas ches phra bar gyur pa'ang dad rdzas byung rim bzhin spong dag tu bstan 'gro'i don kho nar smin pas bdag 'dzin gyis 'khri
ba'i dri ma gtan bral du gyur pa gor ma chag /skye rgu don gling du 'dul ba gzhi gsum gyi rten thebs stsal/ dbus gtsang du mchod 'bul spros te gdan sar 'jag /lo gnyis
tsam la bshad sgrub 'khor lo gnyis kyis dus 'das/ bstan gegs dbang bla khag yar mar zlos gzhi byung bas thug phyung ste/ kyi rong jo bo wa ti bzang po'i drung du bzhud/
der 'dul ba gzhi gsum dar bar mdzad/ bal yul mchod rten rnam gsum la bstan 'gro'i phan bde spel slad mchod 'bul smon 'dun yang dag mdzad/ glo bo rgyal pos rtsa ba'i rigs
bdag tu bkur yang ring por ma bzhugs/ sku tshe ril por bya bral spros med kyi rnam thar kho nar bsrel/ slar kyi rong du pheb/ nyid kyi bsam gtan khang bur sku tshe dang
sgrub pa mnyam pas grub pa'i go 'phang mthon por 'dzegs nas zab gsal gnyis med kyi ye shes mngon du gzigs/ zhal gzigs lung bstan sogs ni jo bo bka' gdams pa'i spyod tshul
bzhin bum nang gi mar me ltar sbas pas bdag ltas spro bar ga la nus/ thar rtse rdo rje 'chang gi bshad sgrub las gsum gyi phrin las thams cad rje 'di la spar btab pa bzhin
rdzogs pas thugs sras gcig chog tu nges/ dgung grangs nga dgu par cung zad bsnyung tshul bzhes pa na dgongs rdzogs rigs zhal chem du stsal/ thar rtse rdo rje 'chang gis
zhing 'di'i mdzad pa de tsam la/ zhing gzhan du 'byon zhes bskul ba'i brdar mtshan dpe'i dkyil 'khor mngon sum mjal ba'i gsung yang yang stsal/ mthar rdo thog nas bya 'phur
ba bzhin 'da' kha ma'i rnal 'byor la bsten ngo mtshar ba'i ltas bcas gzugs sku'i bkod pa dbyings su bsdus/ gdung thal las ring bsrel mang du byon pa sogs rnam thar rgyas
pa gtsug lag smra ba 'jam dbyangs chos 'phel gyis bris pa las rtogs par bya'o// ! gdan rabs nga lnga pa 'jam dbyangs shes rab rgya mtsho ni/ gtsang rong sman thangs
par ngag dbang blo gros bzang po'i ye shes sgyu 'phrul du rje de nyid kyi dbon rigs las ngo mtshar ba'i ltas dang bcas sku bltams/ zhal dang po phye tsam la ngor nas bcar
ba rnams kyi ming thogs med du gsungs/ skyes chen rnams kyis sprul pa'i skur lung gis zin/ dam pa'i rigs sad nas ngor khang gsar bla brang du gdan drangs/ 'don chog rgyud
chung bzhi sogs tshegs med du mkhyen/ byams pa kun dga' bstan 'dzin gyis mkhan po dang / rnal 'byor 'jam dpal

bzang pos las slob sogs skyes chen 'ba' zhig gis dad pa'i dge 'dun grangs tshang ba'i dbus su tshigs gsum rim nos kyi bsnyen par rdzogs/ sems bskyed kyi sdom pa bzhes te blang
dor gyi gnas rnams spyan 'bras bzhin bsrungs/ mkhan chen de nyid las slob bshad dang / rnal 'byor 'jam dpal bzang po las tshogs bshad yongs rdzogs gsan/ gzhan yang dpal
ldan chos kyi rgyal mtshan/ ngag dbang blo gros bstan 'dzin/ kun dga' bstan pa'i blo gros sogs las dbang chos du ma gsan/ kye rdor sogs kyi gzhi'i bsnyen pha mthar phyin/
chen po gling gi mchod gnas su gdan drangs/ lo du ma la 'brel tshad don ldan du bskyangs/ nyag dgra'i rtsub 'gyur ched du dgongs pa'i tshul gyis dbus gtsang du bteg /dad
rdzas rnams mchod 'bul kho nar smin/ ngor chen rdo rje 'chang gi chos kyi khri la mnga' gsol/ stod mnga' ri nas smad rgya mtshams yan du skal ldan bsam gyis mi khyab
pa sdom pa gsum gyis smin par mdzad/ thar rtse rdo rje 'chang byams pa kun dga' bstan pa'i rgyal mtshan gyi drung nas gsung ngag slob bshad khrid yig gnyis kyi steng nas
gsung bshad zhib rgyas dang / 'khor 'das dbyer med kyi lta ba rig thog nas ngo sprod pa sogs dbang khrid byin rlabs lung bcas tshang phrugs su gsan/ gnas lnga rig pa 'jigs
med dpal ldan drung nas dbyangs can sgra gzhung dang / snyan ngag le'u gsum mthar phyin sbyang bar mdzad/ yang mkhan chen de nyid kyi drung nas ngor lugs dkyil 'khor sogs
rgyud sde rab tu mang po dang / mkha' spyod ma sogs byin rlabs rjes gnang rab tu mang po/ sa skya dang / zhu dag sogs kyi gsung 'bum dang / thun mong ma yin pa'i be'u
bum skor dang / khu na mchog sprul sogs dam pa mang po las bka' chos du ma gsan/ gsung rtsom rigs snyan ngag le'u gsum gyi dpe brjod tshig rgyan nyams 'gyur phun sum tshogs
pa dang / chab shog rigs 'ga' zhig bzhugs/ skyes sbyangs kyi mkhyen rab me long dwangs pas gzhung lugs rnams gzigs pa tsam gyis thugs su chud/ gsung las skyes pa'i slob
ma/ ngag dbang blo gros snying po/ sde dge lha sras bla ma/ gling lha sras/ 'jigs med dpal ldan sogs mang du byon/ mnyam rjes dbyer med kyi sgrub pa snying por mdzad pas
grub pa'i rtags ngo mtshar ba mang po shar/ chos brgyad ring du spangs pas byang chub kyi sems gnyis 'byongs/ thugs rje dang mkhyen rab phul du son kyang sku tshe ha cang
ring por ma bzhugs pas mkhas tshul gsum gyi phrin las cher ma rgyas/ bya lor hor zla bcu pa'i tshes la ngo mtshar ba'i ltas dang bcas gzugs sku'i bkod pa dbyings su bsdus
pa sogs rnam thar mdun drung 'jam dbyangs chos 'phel gyis bris pa las rtogs par bya'o// // ! gdan rabs nga drug pa dpal ldan blo gros rgyal mtshan dpal bzang po ni/ gtsang
pad nang du byams pa dpal ldan bzang po'i rigs su yab yum sngon smon legs byas las bsdus pa'i sras su lcags byi lor dge mtshan du ma dang bcas sku bltams/ sku na chung
dus zhwa ser cod pan 'chang ba dga' ba gdong gi grwa sar zhugs par/ mkhan chen kun dga' bstan pa'i blo gros kyi dgongs pa ye shes gzigs pa'i me long ngos/ rgyal ba rdo
rje 'chang ngur smrig 'chang ba'i rnam rol tu byon pa e wa~M pa'i mi 'jigs seng khrir 'dzegs te zab rgyas

gdams pa'i bcud kyis skal ldan bgrang yas thar par dkri ba'i rnam 'dren khyu mchog chen por gzigs pas byams pa dpal ldan bzang po'i dbon rigs yin tshul gsungs/ bdag thob kyi
khur bzhes/ ngor phan bde bla brang du spyan drangs/ ngor pa'i tshogs 'don skor/ rgyud chung bzhi/ kun tu dgos pa'i gzhung bdun sogs slob gnyer phul bas thugs rig zab pa'i
rtser son/ jo bo bka' gdams pa'i spyod tshul gdod nas lhan cig skyes/ thog mar byams pa kun dga' bstan 'dzin gyis 'chi bdag bdud las rgyal zhing sku tshe mdzad phrin
mthar phyin pa'i rten 'byung du rdo rje 'jigs byed lha dgu'i dbang bzhi stsal bzhes/ byams pa kun dga' bstan pa'i rgyal mtshan drung nas rab tu byung zhing bsnyen par rdzogs/
khyad par gnyis ldan gyi sems bskyed zhus/ gnang bkag gi bslab gzhi'i mtshams las nam yang ma 'das/ kye rdor bka' babs bzhi lam 'bras tshogs bshad sogs bka' chos mang
du gsan te sum ldan rdo rje 'dzin pa chen por mngon du gyur kyang zhabs drung gi mtshan gsol/ mdo smad sa'i char 'di'i gdul bya dad pa'i skya rengs kyis bskul bas ma 'dris
mdza' bshes mdzad pa'i bka' drin can lung rtogs chos kyi nyi ma srid 'dir mchod zhing du pheb/ kun dga' bstan pa'i blo gros/ 'jam mgon ngag dbang legs grub/ chos rje
kun dga' dpal ldan rnams las bka' chos zab gnad can 'ga' zhig gsan/ khyad par thams cad mkhyen pa 'jam dbyangs mkhyen brtse'i dbang po'i zhal snga nas sgrub thabs kun btus/
dpal kye rdo rje'i rgyud kyi bshad bka' yongs rdzogs/ mkha' spyod khrid sogs lo shas gsan/ mkhas mchog 'jam dbyangs yon tan drung nas sum rtags dang / snyan ngag /gnas
lnga rig pa 'jigs med dpal ldan drung nas dbyangs can sgra mdo/ sdeb sbyor rin 'byung sogs snga phyir sbyangs stobs rgya cher bskyangs/ khrom gnyen shul du skal ldan slob
tshogs la lam 'bras tshogs bshad kyi dga' ston spel/ 'di skabs nyag dgras bstan dang 'gro la sdug sbyor gyi bya ba brdol yang sku nyid chos srung 'phrin las kyi rwa ba
brtan pas bar chad kyis nyer ma nus/ lo bcu phrag skor bzhugs/ skye rgur 'brel tshad don ldan gyi phrin las spel/ slar gdan sar pheb/ dngos po gya nom pa'i kun bzang mchod
sprin la co 'dri ba mchod zhing spros pas tshogs zung rgya mtsho mngon par bsgrubs te rdo rje 'chang gi mi 'jigs seng khrir mnga' gsol/ bgrang bya rgyal srid grangs ldan
rgyal ba rdo rje 'chang gi phrin las la dbang bsgyur/ skal ldan 'dus tshogs la so byang sngags gsum lam 'bras sogs sngon srol ltar nyams med stsal/ lhag par rdo rje 'chang
byams pa kun dga' bstan pa'i rgyal mtshan gyi gnang ba stsal bzhin dbyar chos chen mo'i rgyun gsar spel mdzad/ mkhan chen de nyid kyi drung nas slob bshad khrid yig gnyis
kyi steng nas gsung bshad zhib rgyas/ 'khor 'das dbyer med kyi lta ba dgongs pa'i dbyings su ngo sprod sim pa/ dbang khrid byin rlabs lung bcas tshang phrugs su stsal
bas mtshon rdo rje 'chang gi thugs rgyud zab rgyas gdams pa'i bcud kyis yongs su 'gengs pa'i bum bzang la longs su spyod pa'i skal bar ldan/ de nas mkhan po'i 'gan bzhes
thar rtser phul/ slar khams phyogs 'dir pheb lam skye rgu don grub gling du rdo rje phreng ba'i chos 'khor

bskor bas mtshon 'gro don shin tu che/ rim bzhin sde dge lhun grub steng 'chags pheb bzhugs khrir 'jags/ mkhas grub nor bstan/ li thang chos rje mkhas grub rgya mtsho/ lnga
rigs smra ba 'jam dbyangs yon tan/ lhun grub steng shar nub chos rje sogs 'dus tshogs brgya phrag lnga tsam la sgrub thabs kun btus kha skong bcas snga phyir stsal/ khrom
sde gzhung mkhas grub chen po lung rig nyi mas gtsos skal ldan grangs mang la sgrub btus dang slob bshad sogs snga phyir dgongs pa 'gengs nges bka' drin stsal/ dar mdo
mgo tham sogs su gdul bya 'dul bar 'azigs pas pheb/ skye rgu'i mos snang chos la bsgyur pas thar pa'i sa bon rma med stsal/ gzhan yang 'jam mgon yon tan rgya mtsho/ chos
rje kun dga' 'jam dbyangs/ khri chen kun dga' bsod nams/ dpal ldan phyogs kyi glang po/ rje btsun rta mgrin dbang mo/ 'jam dbyangs mi pham rnam rgyal sogs dam pa du ma'i
mdun nas dbang lung khrid sogs rang lugs grub mtha' rgya mtshor srid do cog gsan bzhes mdzad pa phul phyin/ gsung rtsom rigs/ snyan ngag dper brjod snyan 'jebs phun sum tshogs
pa/ rigs gsum spyi'i rjes gnang gi cho ga /chab shog rigs/ dgon sde so sor bslab bya'i bca' yig /nyid kyi bla ma'i rnal 'byor sogs mkhas rnams mgu zhing sor bcu'i thal
mo spyi bor sbyar 'os can gyi gsung rtsom kyang mang bar bzhugs/ sde dge dang mchod yon thugs nang shin tu gshim pas slar yang mchod yon gnyis ka dbus gtsang dag zhing
du pheb/ rje 'di'i e wa~M gtsug lag dri gtsang khang du mchod cha yod byad rigs rten gzhag rgya cher mdzad/ ngor dgon/ sa skya gong / bkra shis lhun po sogs dbus gtsang
dgon gnas bzhugs so 'tshal la dngos po bzang nom ldan pa'i mchod sprin spros/ gong ma 'jigs med dbang rgyal/ 'dzam gling che rgu dbang sdud/ rgyal dbang rin po che sogs
'dzam gling skyabs kyi gtso bo de dag la'ang mchod sprin spro ba dang skal ba bzang ba'i dga' ston du chos kyi bka' drin re stsal bzhes mdzad/ lha ldan jo shAka rnam gnyis
drung stong mchod rgyas pa phul zhing bstan pa dar rgyas dang sems can bde skyid 'byung ba'i thugs smon rnam dag mdzad pas bsod nams kyi tshogs chen spel bar mdzad/ slar
yang mchod yon lhan cig sde dge lhun grub steng du pheb ste bzhugs khrir 'jags/ grol ba bzhi ldan du grags pa'i rten mchog dri med rnam gnyis kyi mchod rten khyad 'phags
'gro kun bsod nams bsag pa'i mchod sdong du bzhengs/ mnyam rjes kun tu lta ba zab mo las nam yang g.yo ba med bzhin pas chag med rnam bzhi sogs zab gsal ting nge 'dzin
las nyin mtshan khor yug tu brtson pa lhur bzhes pas grub pa'i nyams rtogs rgyas/ lha dang bla mas mngon sum rjes su bzung ba sogs ni thugs sgam pa'i dbang gis mchog dman
su la'ang gsungs pa'i skal ba ma byung bas 'dir ma spros/ zhal slob mkhan chen ngag dbang blo gros snying po/ ngag dbang kun dga' bstan pa'i rgyal mtshan/ mi pham 'jam dbyangs
rnam rgyal/ legs bshad bzang po/ lung rig nyi ma/ 'jam dbyangs mkhyen rab/ nyi ma chos 'phel/ mkhas grub rgya mtsho/ bla ma chos rje/ sde dge chos rgyal sku mched
yab sras sogs bstan pa 'dzin pa'i skyes chen du ma zhig bskrun/ dgung grangs re gcig bzhes pa lcags byi lor zla

ba dang po'i nang nas ris sgra 'byin pa sogs rtags 'tshubs mang po byung ba mchog dman kun gyi ji yin snyam dogs kyang rje 'di nyid zhing gzhan du gshegs pa'i snga ltas su
phyis nas go /de skabs sku cung zad bsnyung tshul bzhes par rim gro rgya cher bsgrubs kyang bstan 'gro'i don de tsam gzigs pas ma bzlog pa'i tshul gyis zla ba gnyis pa'i
tshes nyer gnyis nyin dgong mo 'da' kha ma'i rnal 'byor la brten te zhi dbyings mnyam par gzhag pa dang dus mnyam sa g.yo ba sogs skyes bu dam pa gshegs rtags ngo mtshar
can kun gyis gsal ba dang / zhag gsum pa'i thog kho bos thugs dam rtsal bkrol zhus pa'i snga dro nyin thang las zhal dkyil dang zhing gzi byin rgyas pa dang / sku drang por
bzhugs par zhus zin nas dbu cung zad gug pa dang mdangs yal ba sogs 'od gsal las zung 'jug gi skur bzhengs pa'i rtags mngon par mjal/ gdung zhugs 'bul skabs gdung rus
dum gcig gis me ma bzhes pa phyis thugs dam snying po'i snang brnyan rang byon 'khrungs/ dgongs rdzogs zab rgyas bsgrubs/ gdung rten gser zangs dang / rin chen gnyis pa las
grub pa nang gzhug tshad ldan bum sgor ye shes sems dpa'i tshul du gong gi gdung rus rang byon bzhugs pa bcas shin tu rtsa gras bsam 'grub mthong grol chen por bzhugs
pa 'di nyid do/ /!gdan rabs nga bdun pa 'jam dbyangs rin chen rdo rje ni/ gtsang gi sa char gzhis ka chen po bsam 'grub rtser/ yab bla ma pad rdor/ yum brang ti'i rigs las
son pa sbyin pa bzang mo gnyis kyi sras su me bya lor sku 'khrungs/ e wa~M thar rtser pheb nas/ yi ge 'bri klog sogs rim par bslabs/ byams pa kun dga' bstan 'dzin las dge
bsnyen gyi sdom pa dang / 'jam dkar/ dbyangs can ma'i rjes gnang sogs gsan pas mkhyen rab padma'i 'dab ltar bzhad/ khyab bdag rdo rje sems dpa' ngur smrig gar gyis rol
pa mkhan chen byams pa kun dga' bstan pa'i rgyal mtshan dpal bzang po'i drung nas tshigs gsum rim nos kyi dge slong gi sdom pa dang / brgyud pa'i khyad par gnyis ldan gyi
sems bskyed/ kye rdor man ngag lugs kyi dbang bzhi yongs rdzogs gsan te/ sum ldan rdo rje 'dzin pa chen por gyur/ sdom pa gsum gyi bsrung bya mtha' dag mig 'bras bzhin
gces par bskyangs/ mkhan chen de nyid dang zhwa lu blo gsal bstan skyong sogs dam pa mang po gus pas bsten nas rgyud sde bzhi dang 'brel ba'i smin grol/ rjes gnang / byin
rlabs du ma/ rdo rje phreng ba/ gsung ngag rin po che tshogs slob gnyis sogs zab khrid mang po/ bstan 'gyur/ gong ma lnga/ ngor chen sogs dam pa mang po'i bka' 'bum/ yi
dam chos skyong nor lha rnams kyi be'u bum sogs mdor na thar rtse rdo rje 'chang la mnga' tshad kyi dam pa'i chos mtha' dag bum pa gang byo'i tshul du gsan pas rgya mtsho
lta bu'i pha rol tu son/ yi dam mang po'i bsnyen sgrub mthar phyin/ spangs rtogs kyi yon tan rab tu rdzogs te zla ba'i dkyil 'khor nya gang ba ltar gyur pas na/ rgyal ba
gnyis pa'i chos kyi rgyal tshab tu mnga' gsol/ che rgu mang pos bsnyen bkur gyis gzengs bstod/ lo brgyad du khri bskyangs skabs/ dgun chos sdom gsum lam 'bras cha lag bcas/
dbyar chos ngor dkyil bdun/ rdor phreng sogs chos kyi char pa phab pas skal bzang gi slob tshogs mtha' yas

pa'i sgo gsum lha sngag ye shes kyi rol par byin gyis brlabs/ thun min slob bu 'ga' la slob bshad stsal/ mkhan chen dam pa'i dgongs rdzogs bu ston bka' 'bum gsar bzhengs mdzad
pa sogs bsod nams kyi tshogs rlabs chen bsgrubs/ khri'i 'gan bzhes khang sar la phul nas/ dam pa nyid bod chen po'i skye rgu rnams kyi bsod nams kyi mgron du pheb/ stod
smad du zhabs bkod pas skye 'gro thams cad la gang la gang dgos kyi chos sbyin bla na med par stsal bas kun gyi rgyud smin grol la bkod par mdzad/ khyad par 'jam pa'i
dbyangs mi'i srid pa bzung ba mkhyen brtse'i dbang po'i zhabs dang / zhabs drung nam mkha' rgyal mtshan/ 'jam mgon ngag dbang yon tan rgya mtsho rnams las sgrub thabs kun
btus sogs zab chos du ma gsan/ lhun grub steng du sde dge chos rgyal yab sras rnams la 'dod chos dang / bla ma chos rje'i rigs/ dge 'dun gyi sde rnams la ngor lugs dkyil
'khor bdun sogs dbang / byin rlabs/ rjes gnang rigs dpag med gnang / lhag par rgyud sde gsum pa rnal 'byor rtsa bshad cha mthun gyi rgyud las bstan pa'i dpal rtse dbyings
gsum sogs kyi dbang sum cu tsam gyi rgyun 'chad la nye ba na kho bo la lung bcas yongs rdzogs su stsal te rgyud sde rin po che kun las btus pa'i dbyig gi snying por bzhugs
pas bstan pa'i srog mthud bka' drin ri ltar lci bar 'gyur/ skye rgu don gling du lam 'bras slob bshad kyi dga' ston rgya cher spel/ slar dbus gtsang du chibs bsgyur te
jo shAka gtsos rten gsum rnams dang / skyabs mgon mchog /sa skya gong ma yab sras/ sa ngor gtsos dge 'dun gyi sde rnams la mchod 'bul rgya cher mdzad/ thugs sras gtsang
paN chen rin po che/ zhabs drung rnam pa bzhi/ zhwa lu ri zur sogs bgrang las 'das pa bskrun/ rje bakhyen brtse'i zhal nas mkhan chen 'di'i sku tshe stod smad phal cher
thar rtse rdo rje 'chang gi zhabs 'bring la brtson pas bla ma'i lam gyis grol ba'i skal ldan cig car ba yin ces gsungs pa dang / chags sdang phyogs lhung gi rnam rtog 'gag
pa kun gyi mthong snang du grub pa 'di'ang ngo mtshar gyi gzhi gcig tu rtogs/ mnyam rjes kun tu 'khor 'das dbyer med kyi lta ba'i rol pa las nam yang mi 'da'/ dgung lo
drug cu bzhes pa na sems can rnams kyi las bdag gir bzhes pa'i don ston pa'i phyir/ spyan gyis mi gzigs pa'i tshul bstan kyang / thugs dam zab mo la rtse gcig tu bzhugs pas
nyams rtogs kyi yon tan nyi zla ltar gsal zhing gong 'phel du bzhugs pa'i ngang sku tshe dang sgrub pa mthar phyin/ dgung grangs drug cu rtsa lnga pa lcags glang lor 'da'
kha ma'i rnal 'byor la brten nas ngo mtshar ba'i ltas dang bcas pas zhing gzhan du gshegs pa'i tshul bstan pa sogs rnam thar rgyas pa kho bos logs su bgyis pa las rtogs
par bya'o// ! gdan rabs nga brgyad pa ngag dbang blo gros snying po ni/ lo tsA ba lce khyi 'brug sogs dam pa mang po byon pa'i rigs brgyud du sku 'khrungs/ ngag dbang
blo gros bstan 'dzin kyi sprul pa'i skur rol pas ngor phun tshogs khang sar du gdan drangs/ byams pa kun dga' bstan 'dzin drung du gtsug phud phul/ 'bri klog /chos spyod/
cho ga rigs/ rgyud chung bzhi sogs thugs 'dzin mdzad/ byams pa kun dga' bstan pa'i rgyal mtshan las sdom pa

gsum gyi bka' drin nos/ dam pa de nyid dang / ngag dbang bsod nams rgyal mtshan/ 'jam dbyangs shes rab rgyal mtsho/ dpal ldan blo gros rgyal mtshan/ gong ma ngag dbang 'jigs
med dbang rgyal/ zhwa lu ri zur sogs dam pa mang po bsten nas snga phyir gsung ngag tshogs slob/ ngor dkyil bdun/ rdor phreng / sgrub thabs kun btus/ rdo rje phur pa/ sa
skya bka' 'bum sogs dbang lung khrid rjes gnang byin rlabs skor mang du gsan/ kye rdor/ phur pa sogs yi dam mang po'i bsnyen sgrub mthar phyin/ zhabs drung skabs khams
su pheb nas 'gro don mdzad/ slar dbus gtsang du bteg nas bal yul sogs stod mnga' ris skor gsum du byon/ gdul bya phrin las rgyas/ de nas ngor chen rdo rje 'chang gi chos
kyi khri la lo bcu tsam bzhugs nas gsung ngag rin po che sogs bka' chos bsam gyis mi khyab pas skal bzang gi slob bu du ma yang dag pa'i lam la bkod/ sog yul du byon/ rdo
rje phur pa'i sgo nas 'gro don rgya cher mdzad/ sku 'cham bzhes pa na bla ma rdo rje phur pa'i nyams gar du 'gyur ba bstan pa gdul bya'i 'dren byed kyi spyod yul du gyur
pas skye rgu'i yid dbang dad spros g.yeng / dngos po'i me tog char du bsnyil bas 'brel tshad don ldan gyi phrin las bskyangs/ slar yang mdo khams stod smad du pheb/ gdul
bya gang la gang 'dod kyi chos gsungs/ phrin las shin tu che/ rgyal chen rdo rje shugs ldan bran du 'khol bas gdug pa can sus kyang bka' las 'da' mi nus/ slar dbus gtsang
du bteg nas mchod 'bul dang / gdan sar 'jags/ thub bstan yangs can mkhan pos zhus ngor ngag dbang mkhyen rab 'jam dpal snying po sogs 'dus pa mang por lam 'bras slob bshad
mkhyen brtse'i khrid yig nas stsal/ gsung rtsom rigs sman chog dang / rdo rje phur pas khog phub pa'i sa bskang dang ngor bskang bsres pa 'jug bder mdzad/ ngag dbang
bsod nams rgyal mtshan gyi 'dra sku gdung rten bzhengs/ slob ma mkhan chen ngag dbang mkhyen rab 'jam dpal snying po/ yangs can mkhan po/ skye rgu don gling dbon sprul/ sog
po thog rgod rgyal po/ sde dge chos rgyal/ lhun grub steng shar nub chos rje/ mkhas dbang bla ma 'jam dbyangs mkhyen rab/ dbyar gnas mkhan po sogs zhal slob mtha' yas
pa zhig mchis shing / da lta bstan 'gro'i dpal mgon du zhabs pad rdo rje'i chos su brtan bzhin pa'o// ! gdan rabs nga dgu pa ngag dbang mkhyen rab 'jam dpal snying po ni/
ngag dbang blo gros snying po'i dpon rigs su 'khrungs/ dam pa de nyid las sdom pa gsum gsung ngag rin po che tshogs slob sogs bum pa gang byo'i tshul du gsan/ khri chen
'jigs med dbang rgyal sogs dam pa mang po las dbang khrid lung sogs gsan/ dgyes pa rdo rje sogs bsnyen sgrub du mar bgyis/ e wa~M pa'i chos khrir phebs nas sdom pa gsum lam
'bras sogs sngar srol nyams med mdzad/ khams su byon nas sde dge chos rgyal sogs che rgu mang po'i mchod gnas mdzad/ khrom rdo dgon du phur pa'i sgrub mchod btsugs/ rdo
rje phur pa kho nas 'gro don rgya cher mdzad/ bzo rigs rang babs su mkhyen pa lta bur mnga'/ da lta zhabs pad brtan cing bstan 'gro'i don chen mdzad bzhin pa 'di'o// !
gdan rabs drug cu pa ngag dbang kun dga' bstan pa'i rgyal mtshan ni/ thub bstan yangs can nye 'dab mkhan chen

dpal ldan chos skyong gi dbon brgyud/ bla brang dkar po'i mkhan slob du ma byung ba'i rigs su chu phag lor sku bltams/ dgung lo bcu gnyis bzhes pa shing khyi lor ngor phan
bde bla brang du pheb/ zhabs drung gi go sar bkod/ 'don chog skor/ rgyud chung bzhi rnams thugs 'dzin rtser son/ mkhan chen 'jam dbyangs rin chen rdo rje las sdom pa gsum
dang gsung ngag rin po che sogs kyi bdud rtsi bzhes/ tshul khrims kyi phung po yongs su rdzogs/ dam tshig rnam par dag /bsnyen sgrub rigs tshul bzhin bgyis/ dgung grangs
bco lnga son pa me glang lor khams su pheb/ sga khog tu mkhan rin po che kun dga' bstan pa'i blo gros drung nas snga phyi chos bka' mang tsam gsan/ lhun grub steng du bzhugs
gdan 'jags/ sde dge chos rgyal yab sras kyi dbu'i mchod gnas mdzad/ 'jam dbyangs mkhyen brtse'i dbang po las sgrub thabs kun btus dang slob bshad kyi cha lag du ma gsan/
mkhan rin po che dpal ldan blo gros rgyal mtshan drung nas bde gsang / 'jigs byed/ rnal 'byor ma rnams kyi sngags btus sogs bka' chos mang po/ rang nas gur rigs bsdus/
gshed dmar lha lnga'i dbang khrid/ sa skya bka' 'bum/ dbu ma 'jug pa'i bshad khrid sogs phul/ mnga' ri chos rje kun dga' 'jam dbyangs las slob bshad/ rnam sras dbang sogs/
sgrub brtson bsod nams rab rgyas las mgon po che chung skor sogs/ gzhan yang kong sprul yon tan rgya mtsho/ 'jam dbyangs mi pham rnam rgyal/ gdong ka~M ngag dbang dam
chos rgyal mtshan/ skyo mda' ngag dbang chos 'dzin/ snyan grags lung rigs nyi ma sogs dam pa mang po las dbang / byin rlabs/ rjes gnang / lung sogs sa ngor tshar gsum la
rgyun ji bzhugs/ bka' gdams chos skor/ zhi byed skor sogs du ma gsan cing thugs nyams su bzhes/ mkhas dbang bla ma 'jam dbyangs mkhyen rab las/ sum rtags/ brda dag /sdom
gsum rab dbye kha skong bcas/ 'jam dbyangs bla ma'i dgongs rgyan/ spyod 'jug /dbu ma rgyan sogs bslab sbyang mdzad/ sga khog /mgo log /hor khrom/ sde dge'i mnga' zhabs
sogs gdul byar pheb/ skye rgu mang po'i rgyud la rnam dkar gyi sa bon btab/ lhun grub steng drug 'du chen mo'i dbu bzhugs lo du mar mdzad/ kye rdor rgyu lam gyi dbang sogs
ngor dkyil bdun/ gshin rje'i gshed dmar nag 'jigs gsum/ mgon po che chung sogs bka' chos du ma zhu ba po so so'i ngor gsungs/ dgung lo so gsum bzhes pa shing lug lor bod
du pheb/ de'i dgun chos skabs ngor chen rdo rje 'chang gi chos kyi khrir bzhugs nas bzung / sa khyi bar lo lngar mkhan po mdzad/ bka' chos sngon srol ji yod thog sa skya'i
chos sde rnams su nyer mkho che ba'i rigs mang po'i lung gnang ba dang / dbyar chos kye rdor/ mgon po/ 'jigs byed/ tshe dpag dbang / sa ngor zhu gsum gyi bka' 'bum lung
pod sogs/ dus rgyun zhu ba po so so'i blo dang 'tshams pa'i chos bka' du ma gsungs pa sogs bstan pa rin po che la sman pa'i mdzad pa bla na med pa lhur bzhes/ zhal slob
thar rtse zhabs drung rnam gsum/ klu sdings rgyal sras/ bra'u dpon tshang bla ma/ bye'u chos gling bla ma/ hor nya brag sprul sku/ lhun grub steng dbyar gnas mkhan po rnam
gnyis/ shar nub chos rje gsar rnying / sde dge chos rgyal yab sras sogs mang ngo / /'di'ang gzhung lugs la

thugs brtson dang gsan rgya che'ang sku tshe ma rings bas bstan lar cher smin ma khom/ dgung grangs so bdun bzhes pa sa phag zla ba gsum pa'i tshes bcu gcig la zhi bar gshegs/
dgongs rdzogs rnams mdzod 'jam dpal blo ldan dang / phan bde bla brang mkhan rin po che slob 'khor gyis bsgrubs pa'o// // ! gdan rabs re gcig pa byams pa dpal ldan chos
mdzad ni/ mkhan chen dpal ldan chos skyong gi dbon brgyud 'khrul med spis grong zur khang zhes par 'khrungs/ phan khang bla brang du bzhugs/ 'jam dbyangs rin chen rdo
rje las rab byung / bsnyen rdzogs/ sems bskyed/ kye rdor rgyu lam gyi dbang / lam 'bras/ mkha' spyod ma sogs du ma dang / dpal ldan blo gros rgyal mtshan/ mchog sprul shes
rab rgya mtsho/ ngag dbang blo gros snying po rnams las bka' chos du ma gsan/ ngag dbang bstan pa'i rgyal mtshan gyi gdan tshab tu mkhan po lo shas mdzad skabs stod smad
kyi bla sprul mang po pheb pa dang / lo legs skya rgyal ba sogs dge mtshan gyi ri mo rnam par bkra zhing / da lta zhabs pad brtan bzhin pa'o// ! gdan rabs re gnyis pa 'jam
dbyangs kun dga' bstan pa'i rgyal mtshan ni/ yab brang ti mkhas pa'i gdung brgyud shes rab seng ge dang / gsang bdag sgrol phug pa'i rigs las chad pa'i yum la thar rtse
rdo rje 'chang byams pa kun dga' bstan pa'i rgyal mtshan slar yang ye shes sgyu 'phrul drwa ba'i rol gar du sku bltams/ chung ngu nas dam pa'i rigs sad cing thugs dkyil
che/ ngor thar rtse bla brang du pheb/ khu bo mkhan chen 'jam dbyangs rin chen rdo rje'i drung du gtsug phud phul/ e wa~M pa'i tshogs 'don/ rgyud chung bzhi sogs thugs
'dzin gyi rtser son/ mkhan chen de nyid kyis mkhan po dang / las slob sogs dad pa'i dge 'dun grangs tshang ba'i dbus su tshigs gsum rim nod kyis bsnyen par rdzogs/ brgyud
pa'i khyad par gnyis ldan gyis sems bskyed/ gsung ngag slob bshad sogs smin grol byin rlabs lung sogs rgya cher gsan/ dpal nA lendra'i mkhan po snyan grags thar pa las sum
rtags/ snyan ngag dang / dbang lung mang du gsan/ kye rdor sogs yi dam du ma'i bsnyen sgrub mthar phyin/ rgyal ba rdo rje 'chang gi khri la mnga' gsol nas stod smad kyi
skal ldan gdul bya'i tshogs la smin grol chos kyi 'khor lo bskor bas sku bzhi'i sa bon thebs par mdzad bzhin du bzhugs pa 'di nyid slar yang gsang gsum mi shigs rdo rje
tshe mtha' yas pa'i ngor 'tsho zhing gzhes la zab rgyas chos kyi 'khor lo rgyun mi 'chad par bskor ba'i phrin las rtag cing khyab la lhun gyis grub par gsol ba 'debs pa
lags so/ /rgyal bas rgyal ba'i go sar mnga' gsol ba/ /gang de'i gdan rabs nor bu'i phreng ba yi/ /zhal skong bdud rtsi'i thigs phreng 'di spros la/ /rnyog pa mchis na snying
nas mthol zhing 'chags/ /lhag pas byas pa'i dge tshogs ganggA'i rgyun/ /gzhan phan nor bu'i rba rlabs 'phro ba yis/ /'gro ba'i yid kyi dri ma kun bsal nas/ /thams cad
byang chen rgyal sar phyin gyur cig /khyad par lam gyi yang rtse bla ma yi/ /gsang lam zab mo mig 'phrul lta bu yis/ /myur bar bgrod de tshe 'di kho na la/ /sku bzhi ye
shes lnga ldan nyid gyur cig /ces gdan rabs nor bu'i phreng ba'i zhal skong bdud rtse'i thigs phreng zhes bya

ba 'di'ang / gzhe sngon mkhan chen 'jam pa'i dbyangs ngag dbang bsod nams rgyal mtshan de nyid kyis mdzad pa zhig yod skad thos kyang dpe ci'ang lon rgyu med par brten/ gsung
ngag rin po che lam 'bras bu dang bcas pa'i chos skor gyi bka' bsdu ba chen po bgyid skabs gsung ngag tshogs bshad khog phub kyi nyer mkho'i yan lag tu dmigs nas blo gter
dbang pos spel ba dge legs 'phel// //

